<div class="chapter ct_vagga" node-id="38320">
    <span class="chapter ct_vagga">23. නාගවග්ගො</span>
    <div class="chapter-contents">
        <div para="320" class="paragraph">
            <span class="paranum">320</span>
            <div class="bodytext">යුධ බිමට බැසගත්ත හස්ති රාජයෙකුට, තමන්ට වදින ඊතල පහරවල් හොඳට ඉවසගෙන ඉන්ට පුළුවනි. මමත් අන්න ඒ වගේ කෙනෙක්. අනුන්ගෙන් ලැබෙන කර්කශ වචන, මං ඉවසනවා. මේ ලෝකෙ බොහෝ දෙනෙක් දුස්සීලයි.</div>
            <div class="bodytext">(කුරු රටේදී මාගන්දිය බැමිණිය අරභයා වදාළ ගාථාවකි ෴)</div>
        </div>
        <div para="321" class="paragraph">
            <span class="paranum">321</span>
            <div class="bodytext">බොහෝ දෙනෙක් රැස්වෙන තැනට, හොඳට දමනය වුණ සතෙක්ව ගෙනියන්ට පුළුවනි. රජ්ජුරුවො නගින්නෙත්, දමනය වුණ සතෙකුගේ පිටේමයි. යමෙක් අනුන්ගේ කර්කශ වචන ඉවසයි නම්, ඔහු මිනිසුන් අතර දමනයට පත් වූ ශ්‍රේෂ්ඨ කෙනෙක්.</div>
            <div class="bodytext">(-එම- ෴)</div>
        </div>
        <div para="322" class="paragraph">
            <span class="paranum">322</span>
            <div class="bodytext">අශ්වතරයොත්, සෛන්ධව අශ්වයොත්, ඇත්තු, මහා හස්තිරාජයො, දමනය වුණාම තමයි ශ්‍රේෂ්ඨ වෙන්නෙ. නමුත්, තමන්ව දමනය කරගැනීම ඒ හැමදේකටම වඩා ශ්‍රේෂ්ඨයි.</div>
            <div class="bodytext">(-එම- ෴)</div>
        </div>
        <div para="323" class="paragraph">
            <span class="paranum">323</span>
            <div class="bodytext">තමන් නොගිය දිශාව වූ එ් අමා නිවන වෙත ඔය වාහන වලින් යන්ට බෑ. තමාව මනාකොට දමනය කරගෙන දමනය වූ සිතින්ම තමයි යන්ට තියෙන්නෙ.</div>
            <div class="bodytext">(සැවැත් නුවර හස්ති ශිල්ප දත් තෙරනමක් අරභයා වදාළ ගාථාවකි ෴)</div>
        </div>
        <div para="324" class="paragraph">
            <span class="paranum">324</span>
            <div class="bodytext">ධනපාල කියල ඇතෙක් හිටියා. මේ මද වැගිරෙන හස්තිරාජයාව කිසිම දේකින් පාලනය කරගන්ට බෑ. තමන්ගේ මව් ඇතින්න සිටින වනාන්තරයමයි සිහි කර කර ඉන්නෙ. රාජ භෝජන කිසිවක් අනුභව කරන්නෙ නෑ. මව් ගුණම සිහිකරමින් මවට උපස්ථාන කිරීමට කල්පනා කර කර හිටියා.</div>
            <div class="bodytext">(සැවැත් නුවර එක්තරා මහළු බමුණකුගේ දරුවන් අරභයා වදාළ ගාථාවකි ෴)</div>
        </div>
        <div para="325" class="paragraph">
            <span class="paranum">325</span>
            <div class="bodytext">යම් කෙනෙක් හොඳට කාලා බීලා, නින්දටම ඇලී ඉන්නවා නම්, ඒ මේ අත පෙරලි පෙරලී නිදනවා නම්, ඔහු ඌරුබත් කාලා තරවෙච්ච මහ ඌරෙක් වගේ. ඒ අඥාන තැනැත්තා ආයෙ ආයෙමත් ගර්භාෂයකට එනවා.</div>
            <div class="bodytext">(ජේතවනාරාමයේදී කොසොල් රජු අරභයා වදාළ ගාථාවකි ෴)</div>
        </div>
        <div para="326" class="paragraph">
            <span class="paranum">326</span>
            <div class="bodytext">ඉස්සර මේ හිත හිතු මනාපෙට අරමුණුවලට කැරකි, කැරකි ගියා. කැමති පරිද්දෙන් සැප සේ ඇවිද ඇවිද ගියා. නමුත් අද මං යෝනිසෝ මනසිකාරය නැමැති හෙණ්ඩුව අතට අරගෙන, මද කිපුණු හස්තිරාජයෙක්ව දමනය කරනව වගේ, මේ සිත පවින් වළක්වනවා.</div>
            <div class="bodytext">(ජේතවනාරාමයේදී සානු සාමණේරයන් අරභයා වදාළ ගාථාවකි ෴)</div>
        </div>
        <div para="327" class="paragraph">
            <span class="paranum">327</span>
            <div class="bodytext">අප්‍රමාදයටමයි ඇලෙන්ට ඕනෙ. තමන්ගේ හිතමයි හොඳට රැුකගන්ට ඕනෙ. මඩ ගොඬේ එරුණ ඇතෙක් මහත් වීරියකින්, මහත් උත්සාහයකින් ගොඩ එනව වගේ. මේ කෙලෙස් මඩ ගොහොරුවෙන් ගොඩට එන්ට ඕන.</div>
            <div class="bodytext">(සැවැත් නුවරදී භද්ධේරක හස්තිරාජයා අරභයා වදාළ ගාථාවකි ෴)</div>
        </div>
        <div para="328" class="paragraph">
            <span class="paranum">328</span>
            <div class="bodytext">ඉදින්, තැනට සුදුසු නුවණ ඇති ප්‍රඥාවන්ත, යහපත් හැසිරීම් ඇති මිත්‍රයෙක්ව ඇසුරට ලැබෙනවා නම්, හැම කරදරයක්ම මැඩගෙන, සිහි නුවණින් යුක්තව ඔහු සමඟ සතුටින් කල් ගෙවන්ට ඕනෙ.</div>
            <div class="bodytext">(කොසඹෑ නුවර දී පන්සියයක් තෙරවරුන් අරභයා වදාළ ගාථාවකි ෴)</div>
        </div>
        <div para="329" class="paragraph">
            <span class="paranum">329</span>
            <div class="bodytext">යම් හෙයකින් තැනට සුදුසු ප්‍රඥා ඇති, යහපත් හැසිරීම් ඇති තමා සමඟ වාසය කරන්ට සුදුසු බුද්ධිමත් මිත්‍රයෙක්ව මුණගැහෙන්නෙ නැත්නම්, ජයගත්තු රට අත්හැරලා යන රජෙක් වගේ, රැලෙන් වෙන් වෙලා, වනයේ තනියම ජීවත්වෙන මාතංග හස්තිරාජයා වගේ තනියමයි ඉන්ට ඕනෙ.</div>
            <div class="bodytext">(-එම- ෴)</div>
        </div>
        <div para="330" class="paragraph">
            <span class="paranum">330</span>
            <div class="bodytext">තනියම ඉන්න එකමයි ශ්‍රේෂ්ඨ. පින් පව් විශ්වාසයක් නැති අඥානයින් සමඟ ආශ්‍රයක් ඕනෙ නෑ. තනියම ඉන්න කොට පව් කෙරෙන්නෙ නෑ. රැුලෙන් වෙන්වෙච්ච මාතංග හස්තියා රැලත් සමඟ ඉන්ට උත්සාහයක් නැතුව, වනාන්තරේ තනියම ඉන්නව වගේ තනියමයි ඉන්ට ඕනෙ.</div>
            <div class="bodytext">(-එම- ෴)</div>
        </div>
        <div para="331" class="paragraph">
            <span class="paranum">331</span>
            <div class="bodytext">උපකාරයක් ඕන වෙලාවට ඉදිරිපත් වන යාළුවො තමයි සැපය. ලද දෙයින් සතුටුවීමත් සැපයක්. ජීවිතය අවසන් වන විට පින තමයි සැපයට තියෙන්නෙ. සියළු සංසාර දුක් නැතිකර දැමීමත් සැපයකි.</div>
            <div class="bodytext">(හිමාල වනයේදී වසවත් මරුන් අරභයා වදාළ ගාථාවකි ෴)</div>
        </div>
        <div para="332" class="paragraph">
            <span class="paranum">332</span>
            <div class="bodytext">මේ ලෝකයේ මවට සැලකීම සැපයකි. පියාට සැලකීම සැපයකි. ශ්‍රමණයන්ට සැලකීමත් සැපයකි. රහතුන්ට සැලකීමත් සැපයකි.</div>
            <div class="bodytext">(-එම- ෴)</div>
        </div>
        <div para="333" class="paragraph">
            <span class="paranum">333</span>
            <div class="bodytext">වයසට යනකල්ම සිල් රැකීම තමයි සැපය. තිසරණය තුළ ස්ථිරව පිහිටීම තමයි සැපය. ආර්ය සත්‍ය අවබෝධය ඇතිවීමමයි සැපය. පව් නොකිරීමමයි සැපය.</div>
            <div class="bodytext">(-එම- ෴)</div>
        </div>
    </div>
    <div class="centre ct_vagga ending">නාග වග්ගය නිමා විය.</div>
</div>