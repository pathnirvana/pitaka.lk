<div class="namothassa"> නමො තස්ස භගවතො අරහතො සම්මාසම්බුද්ධස්ස</div>
<div class="nikaya ct_nikaya">
    <span class="nikaya ct_nikaya">ඛුද්දකනිකාය</span>
</div>
<div class="book ct_book">
    <span class="book ct_book">ථෙරගාථා</span>
</div>
<div class="subsubhead outside">නිදානගාථා</div>
<div class="paragraph" para="">
    <div class="bodytext">උතුම් දළ ඇත්තාවූ පර්වත ගුහායෙහි ගුගුරන මෘගරාජයින්ගේ අභීත නාද වැනි (සමථ විදර්ශනා වශයෙන් වඩනාලද සිත් ඇති) ක්ෂීණාශ්‍රවයන්ගේ ආත්මාර්ථාදී අර්ථයන් එළවන්නාවූ ගාථාවන් අසව්.</div>
    <div class="bodytext">සුභූති-මහාකොට්ඨිත ආදී යොග්‍ය නම් ඇත්තාවූ ගෞතම කාශ්‍යපාදී යොග්‍ය ගොත්‍ර ඇත්තාවූ (ශ්‍රද්ධා විමුක්ති ප්‍රඥා විමුක්තීන් අතුරෙන්) යොග්‍ය උසස් මිදීම් ඇත්තාවූ සප්‍රාඥවූ ක්ෂීණාශ්‍රවයෝ නොමැළිව වාසය කළහ.</div>
    <div class="bodytext">ඒ ඒ වනරුක් මුල්හි විදසුන් වඩා නිර්වාණ පදයට පැමිණ නිවන් සුව සලකා බලන්නාහු මේ අර්ථය ගාථා බන්ධන වශයෙන් වදාළහ.</div>
</div>
<!-- para added for nidana -->
<div class="chapter ct_nipatha" node-id="44100">
    <span class="chapter ct_nipatha">1. එකක නිපාතය</span>
    <div class="chapter-contents">
        <div class="title ct_vagga" node-id="44101">
            <span class="title ct_vagga">1. පළමුවන වර්ගය</span>
            <div class="title-contents">
                <div class="subhead ct_sutta" node-id="441013">
                    <span class="subhead ct_sutta">1. සුභූතිථේර ගාථා</span>
                    <div class="subhead-contents">
                        <div class="paragraph" para="1">
                            <span class="paranum">1</span>
                            <div class="bodytext">“වැසිවළාව, මාගේ කුටිය සෙවෙනි කරන ලද්දීය. සැපය, වාත ප්‍රවෙශ රහිතය තෝ රිසිසේ වසින්න. මගේ සිත (මාර්ගඵල සමාධීන්ගෙන්) මොනවට එකඟ බවෙහි පිහිටියේය. සැම කෙලෙසුන් කෙරෙහි මිදිණ. වීර්ය සම්පන්නව වෙසෙමි. වැසිවළාව, වසින්න’ ආයුෂ්මත් සුභූති ස්ථවිරතෙම මේ ගාථාව වදාළේය.</div>
                        </div>
                    </div>
                </div>
                <div class="subhead ct_sutta" node-id="441014">
                    <span class="subhead ct_sutta">2. මහාකොට්ඨිතථේර ගාථා</span>
                    <div class="subhead-contents">
                        <div class="paragraph" para="2">
                            <span class="paranum">2</span>
                            <div class="bodytext">“සංසිඳුනාවූ, සැම පවින් වැළකුණාවූ පමණින් යුක්තව කථාකරණ උඩඟු නොවූ මහණතෙම ගසක කොළයක් හෙළලන සුළඟක් සෙයින් ලාමකවූ, අකුශල ධර්මයන් කම්පාකොට හරනේය.” මහා කොට්ඨිත ස්ථවිරතෙම මේ ගාථාව වදාළේය.</div>
                        </div>
                    </div>
                </div>
                <div class="subhead ct_sutta" node-id="441015">
                    <span class="subhead ct_sutta">3. කංඛාරේවත ථෙරගාථා</span>
                    <div class="subhead-contents">
                        <div class="paragraph" para="3">
                            <span class="paranum">3</span>
                            <div class="bodytext">“යම් තථාගත කෙනෙක් තමන් වෙත පැමිණ දිව්‍ය-බ්‍රහ්මාදීන්ගේ සැක දුරුකෙරෙද්ද ඒ තථාගතවරයන්ගේ මධ්‍යම රාත්‍රියෙහි දල්වනලද ගිනිකඳක් මෙන් බබළන මේ ප්‍රඥා මහිමය බලන්න.</div>
                            <div class="bodytext">“ඒ මේ බුදුවරයෝ හික්මියයුතු ජනයාට ප්‍රඥාලෝකය දෙන්නෝ වෙති. නුවණැස දෙන්නෝ වෙති.” ආයුෂ්මත් සංඛාරේවත ස්ථවිරතෙම මේ ගාථාව වදාළේය.</div>
                        </div>
                    </div>
                </div>
                <div class="subhead ct_sutta" node-id="441016">
                    <span class="subhead ct_sutta">4. පුණ්ණ තෙරගාථා</span>
                    <div class="subhead-contents">
                        <div class="paragraph" para="4">
                            <span class="paranum">4</span>
                            <div class="bodytext">“නුවණැත්තාවූ, අත්වැඩ පර වැඩ ආදී හිතාභිවෘද්ධිය දන්නාසුළුවූ බුද්ධාදී සත්පුරුෂයන් හා එක්ව හිඳිනේය. නොපමාවූ විචක්ෂණවූ වීරයෝ ගැඹුරුවූ දැක්මට අපහසු සියුම් ඉතා සියුම් මහත්වූ අර්ථය නම්වූ ආර්ය සත්‍යය මොනවට අවබෝධ කෙරෙත්.” ආයුෂ්මත් පුණ්ණ මන්තානි පුත් තෙරණුවෝ මේ ගාථාව වදාළහ.</div>
                        </div>
                    </div>
                </div>
                <div class="subhead ct_sutta" node-id="441017">
                    <span class="subhead ct_sutta">5. දබ්බ (මල්ලපුත්ත) ථෙරගාථා</span>
                    <div class="subhead-contents">
                        <div class="paragraph" para="5">
                            <span class="paranum">5</span>
                            <div class="bodytext">“යමෙක් අමාරුවෙන් හික්මිය යුතුවූයේ බුදුරදුන් විසින් හික්මවනලද්දේද, ප්‍රඥාදී මගපල සුවින් හටගත් සතුටු ඇති, දුරුකළ සැක ඇති කෙළෙස් සතුරන් මැඩ ජය ගත්තාවූ පහවගිය සසර බිය ඇති (ලෝකධර්මයන්ගෙන් කම්පානොවන හෙයින්) අචලවූ ඒ දබ්බ තෙමේ ක්ලේශ පරිනිර්වාණය කෙළේය.” ආයුෂ්මත් දබ්බ තෙරණුවෝ මේ ගාථාව වදාළහ.</div>
                        </div>
                    </div>
                </div>
                <div class="subhead ct_sutta" node-id="441018">
                    <span class="subhead ct_sutta">6. සීතවනිය ථෙරගාථා</span>
                    <div class="subhead-contents">
                        <div class="paragraph" para="6">
                            <span class="paranum">6</span>
                            <div class="bodytext">“යම් මහණෙක් තනිව ශීතවනයට පැමිණියේද, ඒ මහණතෙම, ධෛර්‍ය්‍ය සම්පන්නවූයේ ‘කායගතා සතිය’ රකිමින් සතුටට පත්විය. අශ්‍රමාර්ගයෙන් සන්සිඳින සියලු කෙලෙස් සතුරන් මැඩ ජයගත. පහවගිය ලොමුඩැහැගැනීම් ඇත්තේවී” ආයුෂ්මත් සීතවනිය සම්භූත තෙරණුවෝ මේ ගාථාව වදාළහ.</div>
                        </div>
                    </div>
                </div>
                <div class="subhead ct_sutta" node-id="441019">
                    <span class="subhead ct_sutta">7. භල්ලිය ථෙරගාථා</span>
                    <div class="subhead-contents">
                        <div class="paragraph" para="7">
                            <span class="paranum">7</span>
                            <div class="bodytext">“යමෙක්තෙම ඉතා දුර්වල උන හෝ බට ඒදණ්ඩක් පාකොට යන මහා වතුරක් සෙයින් මරසෙනග දුරුකළේද, කෙළෙස් සතුරන් ජයගත්, පහවූ බිය ඇති දැමුණ, අචලවූ ඒ භල්ලිය මහණතෙම කෙළෙස් පිරිනිවනින් නිවීගියේය” ආයුෂ්මත් භල්ලිය තෙරණුවෝ මේ ගාථාව වදාළහ.</div>
                        </div>
                    </div>
                </div>
                <div class="subhead ct_sutta" node-id="441020">
                    <span class="subhead ct_sutta">8. වීර ථෙරගාථා</span>
                    <div class="subhead-contents">
                        <div class="paragraph" para="8">
                            <span class="paranum">8</span>
                            <div class="bodytext">“යමෙක් අමාරුවෙන් හික්මිය යුතුවූයේ බුදුරදුන් විසින් හික්මවන ලද්දේද, මගඵල සුවින් හටගත් සතුටු ඇති තරණය කළ සැක ඇති, කෙළෙස් සතුරන් මැඩ ජයගත්තාවූ, පහවගිය ලොමුඩැහැගැනීම් ඇති අචලවූ ඒ වීර මහණතෙම, කෙළෙස් පිරිනිවනින් නිවීගියේය.” ආයුෂ්මත් වීර තෙරණුවෝ මේ ගාථාව වදාළහ.</div>
                        </div>
                    </div>
                </div>
                <div class="subhead ct_sutta" node-id="441021">
                    <span class="subhead ct_sutta">9. පිළින්දිවච්ඡ ථෙරගාථා</span>
                    <div class="subhead-contents">
                        <div class="paragraph" para="9">
                            <span class="paranum">9</span>
                            <div class="bodytext">“මාගේ මේ පැමිණීම මනා පැමිණීමකි නපුරු පැමිණීමක් නොවේ. (බුදුන් වෙත පැමිණෙමැයි) මා විසින් සිත විමසන ලද්දේද, නපුරු විමසීමක් නොවේ. (ඒ, ඒ ශාස්තෘවරයන් විසින් නොයෙක් ලෙස) විභාගකොට, දෙසනලද ධර්මයන් අතුරෙහි යම් ධර්මයක් අතිශයින් උතුම්වේද, ඒ ආර්යසත්‍ය ධර්මයට මම පැමිණියෙමි” ආයුෂ්මත් පිළින්දිවච්ඡ තෙරණුවෝ මේ ගාථාව වදාළහ.</div>
                        </div>
                    </div>
                </div>
                <div class="subhead ct_sutta" node-id="441022">
                    <span class="subhead ct_sutta">10. පුණ්ණමාස ථෙරගාථා</span>
                    <div class="subhead-contents">
                        <div class="paragraph" para="10">
                            <span class="paranum">10</span>
                            <div class="bodytext">“යමෙක් මාර්ගඥාන පිළිවෙළින් නිවන් පැමිණියේද, සතර සත්‍යයන් දැන සිටියේද, (කෙළෙස් නිවීමෙන් සංසිඳුනේද, සැම පවින් වැළකී ගිය සිත් ඇත්තේද මෙලොවෙහි හා පරලොවෙහි තෘෂ්ණාව වෙසෙසින් හැරදැමූයේවේද, හෙතෙම ලෝකයාගේ ඇතිවීමද, නැතිවීමද, දැන සියලු රූපාදී අරමුණු සයෙහි නොතැවරී සිටින්නේයි ආයුෂ්මත් පුණ්ණමාස තෙරණුවෝ මේ ගාථාව වදාළහ.”</div>
                        </div>
                    </div>
                </div>
            </div>
            <div class="centre ct_vagga ending">පළමුවන වර්ගය නිමි.</div>
            <div class="paragraph udana" para="udana"></div>
        </div>
        <div class="title ct_vagga" node-id="44102">
            <span class="title ct_vagga">2. දෙවෙනි වර්ගය</span>
            <div class="title-contents">
                <div class="subhead ct_sutta" node-id="441023">
                    <span class="subhead ct_sutta">1. චූලගවච්ඡ ථේර ගාථා</span>
                    <div class="subhead-contents">
                        <div class="paragraph" para="11">
                            <span class="paranum">11</span>
                            <div class="bodytext">“තථාගත බුදුන් විසින් දෙසන ලද සත්තිස් බොධිපාක්ෂික ධර්මයෙහි නොහොත් නව ලොවුතුරා දහමෙහි (ඇලීම් වශයෙන් ප්‍රීති බහුල ඇති මහණ තෙම සියලු සංස්කාරයන්ගේ සංසිඳීමට පිහිටවූ පරම සුඛවූ ශාන්ත පදයට පැමිණෙන්නේය.”</div>
                        </div>
                    </div>
                    <div class="centre ct_sutta ending">ආයුෂ්මත් චූලගවච්ඡ තෙරණුවෝ මේ ගාථාව වදාළහ.</div>
                </div>
                <div class="subhead ct_sutta" node-id="441024">
                    <span class="subhead ct_sutta">2. මහාගවච්ඡ ථේර ගාථා</span>
                    <div class="subhead-contents">
                        <div class="paragraph" para="12">
                            <span class="paranum">12</span>
                            <div class="bodytext">“අතිශය ප්‍රඥාබලයෙන් යුක්තවූ සිව් පිරිසුදු සිල්වලින් හා තෙළෙස් ධූතාංග ගුණයයි, කියන ලද ව්‍රතයන්ගෙන් සමන්විතවූ (උපචාර අර්පණා සමාධි විසින්) මුල, මැද, අග සමසේ පිහිටුවන ලද සිත් ඇත්තාවූ දෙවැදෑරුම් ධ්‍යානයෙහි ඇලුනාවූ, මුසුකළ සිහි ඇත්තාවූ පිණ්ඩපාත සේවනයෙන් ලැබෙන අටවැදෑරුම් ප්‍රයෝජනයෙන් පහනොවූ භොජනය වළඳන්නාවූ මේ සස්නෙහි පහකරනලද රාගය ඇති රහත් මහණ තෙමේ පරිනිර්වාණ කාලය බලාහිඳින්නේය.”</div>
                        </div>
                    </div>
                    <div class="centre ct_sutta ending">ආයුෂ්මත් මහා ගවච්ඡ තෙරණුවෝ මේ ගාථාව වදාළහ.</div>
                </div>
                <div class="subhead ct_sutta" node-id="441025">
                    <span class="subhead ct_sutta">3. වන වච්ඡ ථේර ගාථාව</span>
                    <div class="subhead-contents">
                        <div class="paragraph" para="13">
                            <span class="paranum">13</span>
                            <div class="bodytext">“නිල් වලාකුළුබඳු සිත් කලුවූ සිහිල් දිය ඇති සුවිශුද්ධ ප්‍රදෙශයෝ නොහොත් ආර්යයන් දරන්නාවූ (පබලුවන්) ඉඳුගොව් පණුවන්ගෙන් වැසීගියාවූ ඒ පර්වතයෝ මා පිනවා ලති.”</div>
                        </div>
                    </div>
                    <div class="centre ct_sutta ending">ආයුෂ්මත් වනවච්ඡ තෙරණුවෝ මේ ගාථාව වදාළහ.</div>
                </div>
                <div class="subhead ct_sutta" node-id="441026">
                    <span class="subhead ct_sutta">4. වන වච්ඡ සාමණෙර ගාථා</span>
                    <div class="subhead-contents">
                        <div class="paragraph" para="14">
                            <span class="paranum">14</span>
                            <div class="bodytext">“සීවකය, මෙයින් වනයට යම්හ”යි උපධ්‍යයන් වහන්සේ මට කීහ. මගේ කය ගම්හි වෙසේ, මා සීත වනයට ගියේය. සයනය කරමින් හෝ යෙමි කවර හෙයින්ද යත්? නුවණැතියන්ගේ කිසිතැනෙක ඇල්මෙක්නැත. එහෙයිනි”</div>
                        </div>
                    </div>
                    <div class="centre ct_sutta ending">වන වච්ඡ සාමණෙර තෙම මේ ගාථාව වදාළේය.</div>
                </div>
                <div class="subhead ct_sutta" node-id="441027">
                    <span class="subhead ct_sutta">5. කුණ්ඩධාන ථේර ගාථා</span>
                    <div class="subhead-contents">
                        <div class="paragraph" para="15">
                            <span class="paranum">15</span>
                            <div class="bodytext">“කාමරාගාදී ඔරම්භාගිය පස් සංයෝජනයන් සිඳිනේය. රූප රාගාදී උද්ධම්භාගිය පස් සංයෝජනයන් හරනේය. ශ්‍රද්ධාදී පස් ඉන්ද්‍රිය ධර්මයන් අනාගාමී මාර්ගයෙන් මත්තෙහිත් වඩනේය. පස් වැදෑරුම් සංඝයන් (ඇලුම්) ඉක්ම ගියාවූ රහත් මහණතෙම ‘ඕඝතිණ්ණය’යි කියනු ලැබේ”</div>
                        </div>
                    </div>
                    <div class="centre ct_sutta ending">ආයුෂ්මත් කුණ්ඩධාන තෙරණුවෝ මේ ගාථාව වදාළහ.</div>
                </div>
                <div class="subhead ct_sutta" node-id="441028">
                    <span class="subhead ct_sutta">6. බෙල්ලට්ඨසීස ථේර ගාථා</span>
                    <div class="subhead-contents">
                        <div class="paragraph" para="16">
                            <span class="paranum">16</span>
                            <div class="bodytext">“යම්සේ යහපත් අං ඇති වාෂභාජානීය තෙමේ නගුල් මාර්ගයෙහි මද වෙහෙසින් යුක්තව ගමන් කෙරේද, එසෙයින්ම සසරට අයත් ආමිස නොමුසුවූ ඵල සමාපත්ති සුවයලත් කල්හි මා හට රෑ දාවල් මඳ වෙහෙසින්ම (සුවසේම) ඉක්ම යන්නාහ.”</div>
                        </div>
                    </div>
                    <div class="centre ct_sutta ending">බෙල්ලට්ඨසීස නම් තෙරණුවෝ මේ ගාථාව වදාළහ.</div>
                </div>
                <div class="subhead ct_sutta" node-id="441029">
                    <span class="subhead ct_sutta">7. දාසක ථේර ගාථා</span>
                    <div class="subhead-contents">
                        <div class="paragraph" para="17">
                            <span class="paranum">17</span>
                            <div class="bodytext">“යම් කලෙක පුරුෂතෙම සිත කය පිළිබඳ අලසභාවයෙන් මැඩී ගියේ වේද, අධික ආහාර සේවනය ඇත්තේ වේද, නිදන සුලුවූයේ පෙරළි පෙරළි හෝනා සුළුවේද, කෑමෙන් පොෂණය කරන ලද මහත් ඌරෙකු මෙන් මඳ නුවණැති ඒ පුද්ගලතෙම නැවත නැවතත් මවුකුසට පැමිණේ.”</div>
                        </div>
                    </div>
                    <div class="centre ct_sutta ending">මේ ගාථාව ආයුෂ්මත් දාසක තෙරණුවෝ වදාළහ.</div>
                </div>
                <div class="subhead ct_sutta" node-id="441030">
                    <span class="subhead ct_sutta">8. සිගාලක පිතා ථේර ගාථා</span>
                    <div class="subhead-contents">
                        <div class="paragraph" para="18">
                            <span class="paranum">18</span>
                            <div class="bodytext">“බුදුහුගේ නව ලොව්තුරා දහම් නමැති දායාදයට හිමිවූ භික්ෂුවක් භෙසකලා නම්වූ වෙනෙහි වෙයි. (හෙතෙම) ඇට සැකිල්ලක් අරමුණු කොට</div>
                            <div class="bodytext">ගෙන වඩන හෙයින් අට්ඨික සඤ්ඤා නම් ලත් භාවනායෙන් මේ අත් බැව් නමැති මුළු පොළොව පතුරුවාලීය. ඒ මහණ තෙම වහාම කාම රාගය පහ කෙරේයයි මම් හඟිමි.”</div>
                        </div>
                    </div>
                    <div class="centre ct_sutta ending">ආයුෂ්මත් සිගාලක පිතු තෙරණුවෝ මේ ගාථාව වදාළහ.</div>
                </div>
                <div class="subhead ct_sutta" node-id="441031">
                    <span class="subhead ct_sutta">9. කුණ්ඩල ථේර ගාථා</span>
                    <div class="subhead-contents">
                        <div class="paragraph" para="19">
                            <span class="paranum">19</span>
                            <div class="bodytext">“ජලය බෙදන්නෝ තමන් රිසි රිසි තැනට දිය ගෙන යති. හී වඩුවෝ හී ඇදහැර ලති. රිය වඩුවෝ ලී නමා ගනිති. ශීලාදී මහා ව්‍රත ඇති ධීරයෝ ආත්ම දමනය කෙරෙත්.”</div>
                        </div>
                    </div>
                    <div class="centre ct_sutta ending">ආයුෂ්මත් කුණ්ඩල තෙරණුවෝ මේ ගාථාව වදාළහ.</div>
                </div>
                <div class="subhead ct_sutta" node-id="441032">
                    <span class="subhead ct_sutta">10. අජිත ථේර ගාථා</span>
                    <div class="subhead-contents">
                        <div class="paragraph" para="20">
                            <span class="paranum">20</span>
                            <div class="bodytext">“මරණය නිමිතිකොටගෙන මට බියෙක් නැත. ජීවිතය කෙරේ ආලයෙක් නැත. තීරණ ප්‍රඥාවෙන් හා මුහුකළ සිහියෙන් යුත් මම ස්වකීය දෙහය ඉවත ලා පියන්නෙමි.”</div>
                        </div>
                    </div>
                    <div class="centre ct_sutta ending">ආයුෂ්මත් අජිත තෙරණුවෝ මේ ගාථාව වදාළහ.</div>
                </div>
            </div>
            <div class="centre ct_vagga ending">වග්ගො දුතියො නිට්ඨිතො.</div>
            <div class="paragraph udana" para="udana"></div>
        </div>
        <div class="title ct_vagga" node-id="44103">
            <span class="title ct_vagga">3. තුන්වන වර්ගය</span>
            <div class="title-contents">
                <div class="subhead ct_sutta" node-id="441033">
                    <span class="subhead ct_sutta">1. නිග්‍රොධ ථේර ගාථා</span>
                    <div class="subhead-contents">
                        <div class="paragraph" para="21">
                            <span class="paranum">21</span>
                            <div class="bodytext">“මම ජාති, ජරා, මරණාදිය හේතුකොටගෙන පවත්නා සසර බියෙන් බිය පත් නොවෙමි. අපගේ ශාස්තෲන් වහන්සේ අමා මහ නිවන් විෂයෙහි දක්ෂ වන සේක. යම් ආර්ය මාර්ගයෙක්හි (යථොක්ත) බිය නොසිටීද, භික්ෂූහු ඒ ආර්ය මාර්ගය කරණ කොටගෙන අභය ස්ථානයට යෙති”</div>
                        </div>
                    </div>
                    <div class="centre ct_sutta ending">ආයුෂ්මත් නිග්‍රොධ තෙරණුවෝ මේ ගාථාව වදාළහ.</div>
                </div>
                <div class="subhead ct_sutta" node-id="441034">
                    <span class="subhead ct_sutta">2. චිත්තක ථේර ගාථා</span>
                    <div class="subhead-contents">
                        <div class="paragraph" para="22">
                            <span class="paranum">22</span>
                            <div class="bodytext">“නිල්වන් මනා බෙල්ලක් ඇති, මස්තකයෙහි හටගත් ශිඛායෙන් ශොභනවූ මයුරයෝ ‘කාරවී’ නම් වෙනෙහි නාද කරන්නාහ. ඒ මයුරයෝ තුමූ වැසි සුළං පීඩායෙන් හටගත් මිහිරිනාද ඇත්තාවූ, භාවනානු යුක්තවූ, ශයනප්‍රාප්තවූ මා ප්‍රබොධ කෙරෙත්.”</div>
                        </div>
                    </div>
                    <div class="centre ct_sutta ending">ආයුෂ්මත් චිත්තක තෙරණුවෝ මේ ගාථාව වදාළහ.</div>
                </div>
                <div class="subhead ct_sutta" node-id="441035">
                    <span class="subhead ct_sutta">3. ගොසාල ථේර ගාථා</span>
                    <div class="subhead-contents">
                        <div class="paragraph" para="23">
                            <span class="paranum">23</span>
                            <div class="bodytext">“මම වූකලි හුණ ලැහැබෙක්හි මීයෙන් හැනූ කිරිබත වළඳා ස්කන්ධයන්ගේ ඇතිවීම නැතිවීම ශාස්තෘ ශාසනය යහපත් සේ පිළිගැන්මෙන් සම්මර්ශනය කොට (රහත්වීමි.) විවේක සුවය වඩමින් (යළිත් සාණු පර්වතය කරා යමි)”</div>
                        </div>
                    </div>
                    <div class="centre ct_sutta ending">ආයුෂ්මත් ගොසාල තෙරණුවෝ මේ ගාථාව වදාළහ.</div>
                </div>
                <div class="subhead ct_sutta" node-id="441036">
                    <span class="subhead ct_sutta">4. සුගන්ධ ථේර ගාථා</span>
                    <div class="subhead-contents">
                        <div class="paragraph" para="24">
                            <span class="paranum">24</span>
                            <div class="bodytext">“පැවිදිව ඉක්ම ගිය එක් වස් ඇති මහණෙකි. ඔහු විසින් ත්‍රි විද්‍යාවෝ පැමිණෙන ලදහ. බුදුන්ගේ අවවාදය කරණ ලදී. ධර්මයාගේ නෛර්ය්‍යානික බවක් බලව”</div>
                        </div>
                    </div>
                    <div class="centre ct_sutta ending">ආයුෂ්මත් සුගන්ධ තෙරණුවෝ මේ ගාථාව වදාළහ.</div>
                </div>
                <div class="subhead ct_sutta" node-id="441037">
                    <span class="subhead ct_sutta">5. නන්දිය ථේර ගාථා</span>
                    <div class="subhead-contents">
                        <div class="paragraph" para="25">
                            <span class="paranum">25</span>
                            <div class="bodytext">“යමක්හුගේ සිත නිත්‍යයෙන් ඥානාලෝකයෙන් හටගත් ආලෝක ඇත්තේ වේද, අග්‍ර ඵලයට පැමිණියේ වේද, පාපිය, එබඳු රහත් මහණහුට විරොධ කොට (තෝ) දුකට පත්වන්නෙහිය.”</div>
                        </div>
                    </div>
                    <div class="centre ct_sutta ending">ආයුෂ්මත් නන්දිය තෙරණුවෝ මේ ගාථාව වදාළහ.</div>
                </div>
                <div class="subhead ct_sutta" node-id="441038">
                    <span class="subhead ct_sutta">6. අභය ථේර ගාථා</span>
                    <div class="subhead-contents">
                        <div class="paragraph" para="26">
                            <span class="paranum">26</span>
                            <div class="bodytext">“සූර්ය බන්ධුවූ බුදුහුගේ සුභාෂිත තෙපුල් අසා සත් කඩක් කොට පැළුෑ අශ්ව රොමයක් ඊයකින් විදුනාක් මෙන් පරම සුඛවූ නිර්වාණ ධර්මය මම අවබෝධ කළෙමි.”</div>
                        </div>
                    </div>
                    <div class="centre ct_sutta ending">ආයුෂ්මත් අභය තෙරණුවෝ මේ ගාථාව වදාළහ.</div>
                </div>
                <div class="subhead ct_sutta" node-id="441039">
                    <span class="subhead ct_sutta">7. ලොමසකංගිය ථේර ගාථා</span>
                    <div class="subhead-contents">
                        <div class="paragraph" para="27">
                            <span class="paranum">27</span>
                            <div class="bodytext">“හීතණ වුවද, කුසතණ වුවද, වැලුක් පඳුරු වුවද, මෘදු තණ වුවද, සුවඳ හොට පඳුරු වුවද, බබුස්තණ වුවද, ත්‍රිවිධ විවේකය වඩන්නෙම් අතින් පයින් කියනු කිම? ළයින් උවද ඉවත් කරන්නෙමි.”</div>
                        </div>
                    </div>
                    <div class="centre ct_sutta ending">ආයුෂ්මත් ලොමසකංගිය තෙරණුවෝ මේ ගාථාව වදාළහ.</div>
                </div>
                <div class="subhead ct_sutta" node-id="441040">
                    <span class="subhead ct_sutta">8. ජම්බුගාමිය පුත්ත ථේර ගාථා</span>
                    <div class="subhead-contents">
                        <div class="paragraph" para="28">
                            <span class="paranum">28</span>
                            <div class="bodytext">“කිම? තෙපි චීවරාදී සැරසීමෙහි නොයෙදුනහුද? කිම? ආත්ම භාවය සැරසීමෙහි නොඇලුනහුද? කිම? තොපගේ ශීලමය සුගන්ධය හැම දිශාවන්හි හමවහුද, දුශ්ශීල ප්‍රජාතොමෝ එසේ කළ හැකි නොවන්නීය.”</div>
                        </div>
                    </div>
                    <div class="centre ct_sutta ending">ආයුෂ්මත් ජම්බුගාමිය තෙරණුවෝ මේ ගාථාව වදාළහ.</div>
                </div>
                <div class="subhead ct_sutta" node-id="441041">
                    <span class="subhead ct_sutta">9. හාරිත ථේර ගාථා</span>
                    <div class="subhead-contents">
                        <div class="paragraph" para="29">
                            <span class="paranum">29</span>
                            <div class="bodytext">“හාරිතය, තාගේ සිත සමාපත්ති වශයෙන් හෝ වීර්යාරම්භ වශයෙන් ඔසවා ගන්න. හී ඇද හරින හී වඩුවකු සේ සිත ඍජු කොටගෙන සිව්සස් වසා සිටි සසරට මුල්වූ අවිද්‍යාව බිඳලන්න.”</div>
                        </div>
                    </div>
                    <div class="centre ct_sutta ending">ආයුෂ්මත් හාරිත තෙරණුවෝ මේ ගාථාව වදාළහ.</div>
                </div>
                <div class="subhead ct_sutta" node-id="441042">
                    <span class="subhead ct_sutta">10. උත්තිය ථේර ගාථා</span>
                    <div class="subhead-contents">
                        <div class="paragraph" para="30">
                            <span class="paranum">30</span>
                            <div class="bodytext">“මාහට ආබාධයක් හටගත් කල්හි මට මේ ආබාධයෙක් උපන. මට නොපමා වන්නට මේ කලැයි සිහියක් පහළවී”</div>
                        </div>
                    </div>
                    <div class="centre ct_sutta ending">ආයුෂ්මත් උත්තිය තෙරණුවෝ මේ ගාථාව වදාළහ.</div>
                </div>
            </div>
            <div class="centre ct_vagga ending">වග්ගො තතියො නිට්ඨිතො.</div>
            <div class="paragraph udana" para="udana"></div>
        </div>
        <div class="title ct_vagga" node-id="44104">
            <span class="title ct_vagga">4. සතරවන වර්ගය</span>
            <div class="title-contents">
                <div class="subhead ct_sutta" node-id="441043">
                    <span class="subhead ct_sutta">1. ගහ්වර තීරිය ථේර ගාථා</span>
                    <div class="subhead-contents">
                        <div class="paragraph" para="31">
                            <span class="paranum">31</span>
                            <div class="bodytext">“අරණ්‍ය නම් ලත් ඒ මහා වනයෙහි ඇටමැසි-මදුරු මැස්සන් විසින් පහස්නා ලද්දාවූ ස්මෘති සම්පන්න බුද්ධ ශ්‍රාවකතෙම යුද පෙරමුණෙහි ඇතකු මෙන් ඉවසන්නේය.”</div>
                        </div>
                    </div>
                    <div class="centre ct_sutta ending">ආයුෂ්මත් ගහ්වර තීරිය තෙරණුවෝ මේ ගාථාව වදාළහ.</div>
                </div>
                <div class="subhead ct_sutta" node-id="441044">
                    <span class="subhead ct_sutta">2. සුප්පිය ථේර ගාථා</span>
                    <div class="subhead-contents">
                        <div class="paragraph" para="32">
                            <span class="paranum">32</span>
                            <div class="bodytext">“ඇසිල්ලක් පාසා ජරාවට පැමිණෙන්නාවූ රාගාදී එකළොස් ගින්නකින් දැවෙන්නාවූ මේ කයින් ජරා විරහිතවූ පරම ශාන්තවූ කාමාදී යොගයන්ගේ විනාශයට පිහිටවූ අතිශයින් උතුම්වූ නිවන පරිවර්තනය කරන්නෙම්.”</div>
                        </div>
                    </div>
                    <div class="centre ct_sutta ending">ආයුෂ්මත් සුප්පිය තෙරණුවෝ මේ ගාථාව වදාළහ.</div>
                </div>
                <div class="subhead ct_sutta" node-id="441045">
                    <span class="subhead ct_sutta">3. සොපාක ථේර ගාථා</span>
                    <div class="subhead-contents">
                        <div class="paragraph" para="33">
                            <span class="paranum">33</span>
                            <div class="bodytext">“යම්සේ ප්‍රියවූ එක් පුත්‍රයකු විෂයෙහි දෙමවුපියෝ ඒකාන්ත හිතවත්හු වෙද්ද, එමෙන් හැමතන්හි සෑම සතුන් විෂයෙහි ඒකාන්ත හිතෛෂී වන්නේය.”</div>
                        </div>
                    </div>
                    <div class="centre ct_sutta ending">ආයුෂ්මත් සොපාක තෙරණුවෝ මේ ගාථාව වදාළහ.</div>
                </div>
                <div class="subhead ct_sutta" node-id="441046">
                    <span class="subhead ct_sutta">4. පොසිය ථේර ගාථා</span>
                    <div class="subhead-contents">
                        <div class="paragraph" para="34">
                            <span class="paranum">34</span>
                            <div class="bodytext">“මේ ස්ත්‍රීහු නම් නිතොර නොළංවූව හුම හිත වැඩ එළවන්නෝ වෙති. නුවණැත්තහු විසින් මේ බව දතයුතුය. පොසිය නම් ලත් මම වනයෙන් නික්ම ගමට ගොස් ඉන් ගෙට ගියෙමි. ඉන් නැඟිට පැරණි දෙවැන්නියට නොකියාම ඉවත්ව ගියෙමි.”</div>
                        </div>
                    </div>
                    <div class="centre ct_sutta ending">ආයුෂ්මත් පොසිය තෙරණුවෝ මේ ගාථාව වදාළහ.</div>
                </div>
                <div class="subhead ct_sutta" node-id="441047">
                    <span class="subhead ct_sutta">5. සාමඤ්ඤකානි ථේර ගාථා</span>
                    <div class="subhead-contents">
                        <div class="paragraph" para="35">
                            <span class="paranum">35</span>
                            <div class="bodytext">“ලොවී ලොවුතුරා සුවයෙන් ප්‍රයෝජන ඇති යමෙක් නිවන් පසක් කරනු සඳහා ඍජුවූ ආර්ය අෂ්ටාංගික මාර්ගය සිය සතන්හි උපදවා ගනීද, ඒ ආර්ය මාර්ගයෙහි හැසිරෙන්නාවූ පුද්ගලතෙම ඒ ලොවී ලොවුතුරා සැපය ලබන්නේය. එපමණක් නොවේ කීර්තියටද පරිවාර සම්පත්තියටද පැමිණේ.”</div>
                        </div>
                    </div>
                    <div class="centre ct_sutta ending">ආයුෂ්මත් සාමඤ්ඤකානි තෙරණුවෝ මේ ගාථාව වදාළහ.</div>
                </div>
                <div class="subhead ct_sutta" node-id="441048">
                    <span class="subhead ct_sutta">6. කුමාපුත්ත ථේර ගාථා</span>
                    <div class="subhead-contents">
                        <div class="paragraph" para="36">
                            <span class="paranum">36</span>
                            <div class="bodytext">“බොහෝ ඇසූ පිරූ තැන් ඇතිබව මැනව, යහපත් චරිතය මැනව, පංචකාම ගුණ නැමැති නිකෙතනයෙන් (ගෙයින්) වෙන්වූ වාසය සැම කල්හි මැනව, කුශලාකුශලාදී අර්ථයන් ප්‍රශ්න කිරීම මැනවි, ගෞරවයෙන් අවවාදය පිළිගන්නේ මැනව, මේ ගුණ පස කෙත්වත් රන් රිදී ආදී අයිතියක් නැති ශ්‍රමණයාගේ ශ්‍රමණ භාවය වේ.”</div>
                        </div>
                    </div>
                    <div class="centre ct_sutta ending">ආයුෂ්මත් කුමාපුත්ත තෙරණුවෝ මේ ගාථාව වදාළහ.</div>
                </div>
                <div class="subhead ct_sutta" node-id="441049">
                    <span class="subhead ct_sutta">7. කුමාපුත්ත සහායක ථේර ගාථා</span>
                    <div class="subhead-contents">
                        <div class="paragraph" para="37">
                            <span class="paranum">37</span>
                            <div class="bodytext">“අසංයතවූ (හික්මීමක් නැති) භික්ෂූහු ඒ ඒ ජනපදයන්හි හොඳට ආහාරපාන ලැබීමාදී කල්පනාවන් කෙරෙමින් නොයෙක් ජනපදයනට යන්නාහ. සමාධියද වරදවා ගනිති, ජනපද චාරිකාව කුමක් කරන්නීද? එහෙයින් වෙසෙන ප්‍රදෙශයන් කෙරේ උපන් විරොධය සංසිඳුවා ගෙන මිථ්‍යා කල්පනා පෙරටුකොට නොගෙන ධ්‍යාන වඩන්නේය.”</div>
                        </div>
                    </div>
                    <div class="centre ct_sutta ending">ආයුෂ්මත් කුමාපුත්ත තෙරුන්ගේ යහළු තෙරණුවෝ මේ ගාථාව වදාළහ.</div>
                </div>
                <div class="subhead ct_sutta" node-id="441050">
                    <span class="subhead ct_sutta">8. ගවම්පති ථේර ගාථා</span>
                    <div class="subhead-contents">
                        <div class="paragraph" para="38">
                            <span class="paranum">38</span>
                            <div class="bodytext">“යමෙක් ඍද්ධි බලයෙන් ‘සරභු’ නම් මහා ගඟ (ගලන්නට නොදී දිය පහර නවතා පර්වත කූටයක් සේ මහත් දිය කඳ) රැඳවීද, ඒ ගවම්පති තෙර කිසිදු බන්ධනයකින් නොබැඳුණෙක, තෘෂ්ණා නැත්තෙක. සියලු රාගාදී ඇලීම් ඉක්මවා ගියාවූ භවයාගේ පරතෙරට පැමිණි පූජ්‍යවූ ඒ ක්ෂීණාශ්‍රව මුනීන් දෙවියෝ වඳනාහ.”</div>
                        </div>
                    </div>
                    <div class="centre ct_sutta ending">ආයුෂ්මත් ගවම්පති තෙරණුවෝ මේ ගාථාව වදාළහ.</div>
                </div>
                <div class="subhead ct_sutta" node-id="441051">
                    <span class="subhead ct_sutta">9. තිස්ස ථේර ගාථා</span>
                    <div class="subhead-contents">
                        <div class="paragraph" para="39">
                            <span class="paranum">39</span>
                            <div class="bodytext">“සිහි ඇති සසර බිය දක්නා මහණතෙම සිරියෙන් (අඩයටියෙන්) පහළක්හු මෙන්ද මස්තකය ගිනිගෙන දැවෙන කළෙක්හි මෙන්ද, කාම රාගය ගෙවා හරනා පිණිස අප්‍රමාදව වාසය කරන්නේය.”</div>
                        </div>
                    </div>
                    <div class="centre ct_sutta ending">ආයුෂ්මත් තිස්ස තෙරණුවෝ මේ ගාථාව වදාළහ.</div>
                </div>
                <div class="subhead ct_sutta" node-id="441052">
                    <span class="subhead ct_sutta">10. වඞ්ඪමාන ථේර ගාථා</span>
                    <div class="subhead-contents">
                        <div class="paragraph" para="40">
                            <span class="paranum">40</span>
                            <div class="bodytext">“ස්මෘති සම්පන්න සසර බිය දක්නා මහණතෙමේ සිරියෙන් පහළක්හු මෙන්ද, භව රාගය ගෙවා හරනා පිණිස අප්‍රමාදව වාසය කරන්නේය.”</div>
                        </div>
                    </div>
                    <div class="centre ct_sutta ending">ආයුෂ්මත් වඞ්ඪමාන තෙරණුවෝ මේ ගාථාව වදාළහ.</div>
                </div>
            </div>
            <div class="centre ct_vagga ending">වග්ගො චතුත්ථො නිට්ඨිතො.</div>
            <div class="paragraph udana" para="udana"></div>
        </div>
        <div class="title ct_vagga" node-id="44105">
            <span class="title ct_vagga">5. පඤ්චමවග්ගො</span>
            <div class="title-contents">
                <div class="subhead ct_sutta" node-id="441053">
                    <span class="subhead ct_sutta">1. සිරිවඞ්ඪ ථේර ගාථා</span>
                    <div class="subhead-contents">
                        <div class="paragraph" para="41">
                            <span class="paranum">41</span>
                            <div class="bodytext">“විදුලීහු වෙහාර පර්වතයාගේද පාණ්ඩව පර්වතයාගේද අතර එල්ල කොට ගෙන හෙන්නාහ. උපමා රහිතවූ අෂ්ට ලොක ධර්ම විෂයෙහි අකම්පිතවූ බුදුහුගේ පුතෙක් පර්වත දෙකක් අතරට පැමිණියේ ධ්‍යාන වඩයි.”</div>
                        </div>
                    </div>
                    <div class="centre ct_sutta ending">ආයුෂ්මත් සිරිවඞ්ඪ තෙරණුවෝ මේ ගාථාව වදාළහ.</div>
                </div>
                <div class="subhead ct_sutta" node-id="441054">
                    <span class="subhead ct_sutta">2. බදිරවනිය රෙවත ථේර ගාථා</span>
                    <div class="subhead-contents">
                        <div class="paragraph" para="42">
                            <span class="paranum">42</span>
                            <div class="bodytext">“චාලායෙනි, උපචාලායෙනි, සීසූප චාලායෙනි, කිම තෙපි සිහියෙන් යුක්තව වාසය කරන්නහුද? විනිවිද දක්නාවූ වාලවෙධියකු වැනි තොපගේ මයිල් තෙරණුවෝ වැඩිසේක.”</div>
                        </div>
                    </div>
                    <div class="centre ct_sutta ending">ආයුෂ්මත් බදිරවනිය රෙවත තෙරණුවෝ මේ ගාථාව වදාළහ.</div>
                </div>
                <div class="subhead ct_sutta" node-id="441055">
                    <span class="subhead ct_sutta">3. සුමංගල ථේර ගාථා</span>
                    <div class="subhead-contents">
                        <div class="paragraph" para="43">
                            <span class="paranum">43</span>
                            <div class="bodytext">“අර්හත් ඵල විමුක්තියෙන් යහපත්ව මිදුණෙමි. මනාකොටම මිදුණෙමි. කුදුගති තුනෙකින් මනාසේ ඒකාන්තයෙන්ම මිදුණෙමි. දෑකැති කුදයෙන් මම මිදුණෙමි. නගුල් කුදයෙන් මම මිදුණෙමි. උදලු කුදයෙන් මම මිදුණෙමි. ඉදිනුත් ඒ දෑකැති ආදිය මෙහි මා සමීපයෙහිම පවතිද්ද, එතෙකුදු වුවත් එයින් කමෙක් නැත, කමෙක් නැත්මය, සුමංගලය, ධ්‍යාන වඩව, සුමංගලය, ධ්‍යාන වඩව, සුමංගලය අප්‍රමාදව වාසය කරව.”</div>
                        </div>
                    </div>
                    <div class="centre ct_sutta ending">ආයුෂ්මත් සුමංගල තෙරණුවෝ මේ ගාථාව වදාළහ.</div>
                </div>
                <div class="subhead ct_sutta" node-id="441056">
                    <span class="subhead ct_sutta">4. සානු ථේර ගාථා</span>
                    <div class="subhead-contents">
                        <div class="paragraph" para="44">
                            <span class="paranum">44</span>
                            <div class="bodytext">“මෑණියෙනි, (මේ ලෝකයෙහි ජනයෝ) මළවුන් ගැනද ජීවත් වුවත් නොපැනෙන්නවුන් ගැනද හඬන්නාහ. මෑණියෙනි, ජීවත්ව සිටින මා දන්නෙහිය. මෑණියෙනි, මා ගැන කුමට හඬනෙහිද”</div>
                        </div>
                    </div>
                    <div class="centre ct_sutta ending">ආයුෂ්මත් සානු තෙරණුවෝ මේ ගාථාව වදාළහ.</div>
                </div>
                <div class="subhead ct_sutta" node-id="441057">
                    <span class="subhead ct_sutta">5. රමණීය විහාරී ථේර ගාථා</span>
                    <div class="subhead-contents">
                        <div class="paragraph" para="45">
                            <span class="paranum">45</span>
                            <div class="bodytext">යම්සේ යහපත්වූ වෘෂභාජානීය තෙම (වෙහෙසට පත්ව) පැකිලී යළිත් සිටිසේම පිහිටා සිටීද, එසේ මාර්ග සම්‍යක්දෘෂ්ටියෙන් දර්ශන සම්පන්නවූ, සම්‍යක් සම්බුද්ධයන්ගේ ශ්‍රාවකයා සලකව්.”</div>
                        </div>
                    </div>
                    <div class="centre ct_sutta ending">ආයුෂ්මත් රමණීය තෙරණුවෝ මේ ගාථාව වදාළහ.</div>
                </div>
                <div class="subhead ct_sutta" node-id="441058">
                    <span class="subhead ct_sutta">6. සමිද්ධි ථේර ගාථා</span>
                    <div class="subhead-contents">
                        <div class="paragraph" para="46">
                            <span class="paranum">46</span>
                            <div class="bodytext">“මම සැදැහැයෙන් ගිහිගෙයින් නික්ම ශාසනයෙහි පැවිදිවීමි. මාගේ ස්මෘති ප්‍රඥාගුණයෝ වැඩී ගියහ. මාගේ සිතද මනාකොට එකාරම්මණයෙක්හි පිහිටියේය. මාරය, තෝ රිසිසේ භයජනක රූපයන් කරන්න, තෝ මා පෙළාලිය නොහෙන්නෙහිමය”</div>
                        </div>
                    </div>
                    <div class="centre ct_sutta ending">ආයුෂ්මත් සමිද්ධි තෙරණුවෝ මේ ගාථාව වදාළහ.</div>
                </div>
                <div class="subhead ct_sutta" node-id="441059">
                    <span class="subhead ct_sutta">7. උජ්ජය ථේර ගාථා</span>
                    <div class="subhead-contents">
                        <div class="paragraph" para="47">
                            <span class="paranum">47</span>
                            <div class="bodytext">“බුද්ධ වීරයන් වහන්ස, නුඹ වහන්සේට මාගේ නමස්කාරය වේවා. නුඹ වහන්සේ සියලු කෙලෙසුන් කෙරෙන් මිදුණු සේක. නුඹවහන්සේගේ අවවාදයෙහි (ප්‍රතිපත්ති මාර්ගයෙහි) පිහිටා වාසය කරන්නෙම් කාමාදී කල්ගතවූ කෙලෙස් නැතිව වෙසෙමි”</div>
                        </div>
                    </div>
                    <div class="centre ct_sutta ending">ආයුෂ්මත් උජ්ජය තෙරණුවෝ මේ ගාථාව වදාළහ.</div>
                </div>
                <div class="subhead ct_sutta" node-id="441060">
                    <span class="subhead ct_sutta">8. සංජය ථේර ගාථා</span>
                    <div class="subhead-contents">
                        <div class="paragraph" para="48">
                            <span class="paranum">48</span>
                            <div class="bodytext">“යම් තැනෙක පටන් මම ගිහිගෙන් නික්ම සසුන්හි පැවිදිවීම්ද, එතැන් පටන් ලාමකවූ රාගාදී දොසින් යුක්තවූ, මිථ්‍යාවිතර්කයක් නොදනිමි.”</div>
                        </div>
                    </div>
                    <div class="centre ct_sutta ending">ආයුෂ්මත් සංජය තෙරණුවෝ මේ ගාථා වදාළහ.</div>
                </div>
                <div class="subhead ct_sutta" node-id="441061">
                    <span class="subhead ct_sutta">9. රාමණෙය්‍යක ථේර ගාථා</span>
                    <div class="subhead-contents">
                        <div class="paragraph" para="49">
                            <span class="paranum">49</span>
                            <div class="bodytext">“විහ විහ, යයි රැව් දෙන වටුවන්ගේ නාදය හේතුකොට ගෙන වේවයි, උණහපුළුවන්ගේ නොහොත් වඳුරන්ගේ නාදය හේතුකොට ගෙන වේවයි මාගේ සිත නෙසැලෙන්නේය. ඒ එසේමැයි මාගේ සිත එකත්වයෙහි එකඟබවෙහි නිති ඇලී ගියේය”</div>
                        </div>
                    </div>
                    <div class="centre ct_sutta ending">ආයුෂ්මත් රාමණෙය්‍යක තෙරණුවෝ මේ ගාථාව වදාළහ.</div>
                </div>
                <div class="subhead ct_sutta" node-id="441062">
                    <span class="subhead ct_sutta">10. විමල ථේර ගාථා</span>
                    <div class="subhead-contents">
                        <div class="paragraph" para="50">
                            <span class="paranum">50</span>
                            <div class="bodytext">“පොළවද, තෙමීයයි. සුළඟද හමයි. අහස්හි විදුලියද, හැසිරෙයි. කාමාදී විතර්කයෝ සංසිඳෙති. මාගේ සිත ලොකොත්තර සමාධියෙන් යහපත්ව පිහිටියේය.</div>
                        </div>
                    </div>
                    <div class="centre ct_sutta ending">ආයුෂ්මත් විමලතෙරණුවෝ මේ ගාථා වදාළහ.</div>
                </div>
            </div>
            <div class="centre ct_vagga ending">පස්වන වර්ගය නිමි.</div>
            <div class="paragraph udana" para="udana"></div>
        </div>
        <div class="title ct_vagga" node-id="44106">
            <span class="title ct_vagga">6. ඡට්ඨවග්ගො</span>
            <div class="title-contents">
                <div class="subhead ct_sutta" node-id="441063">
                    <span class="subhead ct_sutta">1. ගොධික ථේර ගාථා</span>
                    <div class="subhead-contents">
                        <div class="paragraph" para="51">
                            <span class="paranum">51</span>
                            <div class="bodytext">“වැසි වලාව සුන්දර ගීතයක් මෙන් ගර්ජනය කෙරෙමින් වසී. මාගේ සෙවෙනි කළ කුටිය සැප එළවන්නීය. වාත ප්‍රවේශ රහිතය. මාගේ සිත නිවන් අරමුණුකොටගෙන යහපත්ව පිහිටියේය. මේඝයා දැන් කැමැත්තෙහි නම් වසින්න”</div>
                        </div>
                    </div>
                    <div class="centre ct_sutta ending">ආයුෂ්මත් ගොධික තෙරණුවෝ මේ ගාථාව වදාළහ.</div>
                </div>
                <div class="subhead ct_sutta" node-id="441064">
                    <span class="subhead ct_sutta">2. සුබාහු ථේර ගාථා</span>
                    <div class="subhead-contents">
                        <div class="paragraph" para="52">
                            <span class="paranum">52</span>
                            <div class="bodytext">“වැසි වලාව සුන්දර ගීතක් මෙන් ගර්ජනය කෙරෙමින් වසී. සෙවෙනි කළ මාගේ කුටිය සැප එළවන්නීය. වාතප්‍රවේශ රහිතය. මාගේ සිත කායගතාසතිභාවනාරම්මණයෙහි යහපත්ව පිහිටියේය. වැසිවළාව කැමැත්තෙහි නම් වසින්න.”</div>
                        </div>
                    </div>
                    <div class="centre ct_sutta ending">ආයුෂ්මත් සුබාහු තෙරණුවෝ මේ ගාථාව වදාළහ.</div>
                </div>
                <div class="subhead ct_sutta" node-id="441065">
                    <span class="subhead ct_sutta">3. වල්ලිය ථේර ගාථා</span>
                    <div class="subhead-contents">
                        <div class="paragraph" para="53">
                            <span class="paranum">53</span>
                            <div class="bodytext">“වැසිවළාව සුන්දර ගීතයක් ගර්ජනය කෙරෙමින් වසී. සෙවෙනි කළ මාගේ කුටිය සැප එළවන්නීය. වාතප්‍රවේශ රහිතය. එහි අප්‍රමාදව වෙසෙමි. වැසිවළාව, දැන් කැමැත්තෙහි නම් වසින්න.”</div>
                        </div>
                    </div>
                    <div class="centre ct_sutta ending">ආයුෂ්මත් වල්ලිය තෙරණුවෝ මේ ගාථාව වදාළහ.</div>
                </div>
                <div class="subhead ct_sutta" node-id="441066">
                    <span class="subhead ct_sutta">4. උත්තිය ථේර ගාථා</span>
                    <div class="subhead-contents">
                        <div class="paragraph" para="54">
                            <span class="paranum">54</span>
                            <div class="bodytext">“මේඝය තෙමේ සුන්දර ගීතයක් මෙන් වසී. සෙවෙනි කළ මාගේ කුටිය සැපය එළවන්නීය. වාතප්‍රවේශ රහිතය. එහි තනියම වාසය කෙරෙමි. මේඝය, දැන් කැමැත්තෙහි නම් වසින්න.”</div>
                        </div>
                    </div>
                    <div class="centre ct_sutta ending">ආයුෂ්මත් උත්තිය තෙරණුවෝ මේ ගාථාව වදාළහ.</div>
                </div>
                <div class="subhead ct_sutta" node-id="441067">
                    <span class="subhead ct_sutta">5. අංජනවනීය ථේර ගාථා</span>
                    <div class="subhead-contents">
                        <div class="paragraph" para="55">
                            <span class="paranum">55</span>
                            <div class="bodytext">“අඳුන් වනයට බැස දික්හඟලා පුටුව කුටියක් කොටගෙන (වාසය කළ මා විසින්) ත්‍රිවිද්‍යාවෙන් පැමිණෙන ලද්දාහ. බුදුහුගේ අනුශාසනය කරන ලදී.”</div>
                        </div>
                    </div>
                    <div class="centre ct_sutta ending">ආයුෂ්මත් අංජනවනීය තෙරණුවෝ මේ ගාථාව වදාළහ.</div>
                </div>
                <div class="subhead ct_sutta" node-id="441068">
                    <span class="subhead ct_sutta">6. කුටි විහාරි ථේර ගාථා</span>
                    <div class="subhead-contents">
                        <div class="paragraph" para="56">
                            <span class="paranum">56</span>
                            <div class="bodytext">“කුටියෙහි කවරෙක්ද? කුටියෙහි පහකළ රාගය ඇති නිර්වාණාරම්මණයෙහි යහපත්ව පිහිටි සිත් ඇති භික්ෂුවෙකි. ඇවත, මෙසේ දැනගන්න. තා විසින් කරනලද කුටිකා තොමෝ නොසිස් වූවාය.”</div>
                        </div>
                    </div>
                    <div class="centre ct_sutta ending">ආයුෂ්මත් කුටිවිහාරි තෙරණුවෝ මේ ගාථා වදාළහ.</div>
                </div>
                <div class="subhead ct_sutta" node-id="441069">
                    <span class="subhead ct_sutta">7. දෙවන කුටි විහාරී ථේර ගාථා</span>
                    <div class="subhead-contents">
                        <div class="paragraph" para="57">
                            <span class="paranum">57</span>
                            <div class="bodytext">“මේ කුටි තොමෝ පරණව ගියාවෙයි. තෝ වෙන අලුත් කුටියක් පතන්නෙහිය අලුත් කුටියෙහි ආශාව දුරුකරන්න මහණ, නැවත අලුත් කුටිය දුක්වන්නීය.”</div>
                        </div>
                    </div>
                    <div class="centre ct_sutta ending">ආයුෂ්මත් කුටිවිහාරී තෙරණුවෝ මේ ගාථාව වදාළහ.</div>
                </div>
                <div class="subhead ct_sutta" node-id="441070">
                    <span class="subhead ct_sutta">8. රමණීය කුටික ථේර ගාථා</span>
                    <div class="subhead-contents">
                        <div class="paragraph" para="58">
                            <span class="paranum">58</span>
                            <div class="bodytext">“මාගේ කුටිකා තොමෝ සිත්කලුය. සැදැහැවතුන් විසින් දෙන ලද්දීය. සිත් අලවන්නීය. (තොප කීයේ සැබෑමය. එහෙයින්) මට කුමරියන්ගෙන් ප්‍රයෝජනයක් නැත. කාන්තාවෙනි, (තොපගෙන් යම් කෙනෙකුන්ට ප්‍රයෝජනයෙක් වේ නම් එහි යව්.”</div>
                        </div>
                    </div>
                    <div class="centre ct_sutta ending">ආයුෂ්මත් රමණිය කුටික තෙරණුවෝ මේ ගාථාව වදාළහ.</div>
                </div>
                <div class="subhead ct_sutta" node-id="441071">
                    <span class="subhead ct_sutta">9. කොසල විහාරී ථේර ගාථා</span>
                    <div class="subhead-contents">
                        <div class="paragraph" para="59">
                            <span class="paranum">59</span>
                            <div class="bodytext">“මම සැදැහැයෙන් පැවිදිවීමි. මට වෙනෙහි කුටිකාවක් කරන ලදු, නොපමාවිමි. කෙලෙස් තවන වීර්යයෙන් යුක්ත වීමි. මුහු කළ නුවණ ඇත්තෙමි. පැමිණි සිටි සිහි ඇත්තෙමි.”</div>
                        </div>
                    </div>
                    <div class="centre ct_sutta ending">ආයුෂ්මත් කොසල විහාරී තෙරණුවෝ මේ ගාථාව වදාළහ.</div>
                </div>
                <div class="subhead ct_sutta" node-id="441072">
                    <span class="subhead ct_sutta">10. සීවලී ථේර ගාථා</span>
                    <div class="subhead-contents">
                        <div class="paragraph" para="60">
                            <span class="paranum">60</span>
                            <div class="bodytext">“විද්‍යාවිමුක්ත්‍යාදී යම් ලාභයක් ප්‍රයෝජන කොට ඇත්තෙම් කුටි නම්වූ ශුන්‍යාගාරයට වැද්ද ගනිමිද, මාගේ ඒ කුශලසංකල්පයෝ සමෘද්ධව ගියහ. ත්‍රිවිද්‍යාවන් හා අර්හත්ඵල විමුක්තිය සොයමින් නවවිධ මානය හා සප්තවිධ අනුශය ගෙවා හැරියෙමි.”</div>
                        </div>
                    </div>
                    <div class="centre ct_sutta ending">ආයුෂ්මත් සීවලී තෙරණුවෝ මේ ගාථාව වදාළහ.</div>
                </div>
            </div>
            <div class="centre ct_vagga ending">වග්ගො ඡට්ඨො නිට්ඨිතො.</div>
            <div class="paragraph udana" para="udana"></div>
        </div>
        <div class="title ct_vagga" node-id="44107">
            <span class="title ct_vagga">7. සත්තමවග්ගො</span>
            <div class="title-contents">
                <div class="subhead ct_sutta" node-id="441073">
                    <span class="subhead ct_sutta">1. වප්ප ථෙරගාථා</span>
                    <div class="subhead-contents">
                        <div class="paragraph" para="61">
                            <span class="paranum">61</span>
                            <div class="bodytext">“මනා නුවණින් ස්වභාව ධර්මය අවිපරීත ලෙස දක්නා තැනැත්තේ දර්ශන සම්පන්න අන්‍යයාද (ආර්යයාද) දකියි. ස්වභාව ධර්මය අවිපරීත ලෙස නොදත් පෘථග්ජනයාද දකියි. ස්වභාව ධර්මය අවිපරීත ලෙස නොදත් පෘථග්ජනතෙමේ දර්ශන විරහිත පෘථග්ජනයාද දර්ශන සම්පන්න ආර්යයාද නොදකියි.”</div>
                        </div>
                    </div>
                    <div class="centre ct_sutta ending">ආයුෂ්මත් වප්පතෙරණුවෝ මේ ගාථාව වදාළහ.</div>
                </div>
                <div class="subhead ct_sutta" node-id="441074">
                    <span class="subhead ct_sutta">2. වජ්ජිපුත්ත ථෙරගාථා</span>
                    <div class="subhead-contents">
                        <div class="paragraph" para="62">
                            <span class="paranum">62</span>
                            <div class="bodytext">“අපි වෙනෙහි හරනලද දරකඩක්සේ තනිව වාසය කෙරෙමු. ඒ මාහට බොහෝ නුවණැත්තෝ ස්වර්ගගාමීන්ට නිරයේ උපනුන් මෙන් කැමැති වෙත්.”</div>
                        </div>
                    </div>
                    <div class="centre ct_sutta ending">ආයුෂ්මත් වජ්ජිපුත්ත තෙරණුවෝ මේ ගාථාව වදාළහ.</div>
                </div>
                <div class="subhead ct_sutta" node-id="441075">
                    <span class="subhead ct_sutta">3. පක්ඛ ථෙරගාථා</span>
                    <div class="subhead-contents">
                        <div class="paragraph" para="63">
                            <span class="paranum">63</span>
                            <div class="bodytext">“යම් කෙනෙක් කුශලධර්මයෙන් ගිලිහුණෝ වෙද්ද, ඔවුහු නිරයාදියෙහි වැටීයෙති, (එසේ) වැටී ගියෝද භව සැපතෙහි ගිජුවූවාහු යළි යළිත් සසරදුකට වැටෙන්නාහ. මා විසින් සිවු මගින් කටයුතු සොළොස් වැදෑරුම් කිසකොට නිමවනලදී. ඇලියයුතු නිවනෙහි ඇලුම් කරනලදී. ඵල සමාපත්ති සුඛයෙන් නිවණට අනුක්‍රමයෙන් පැමිණෙනලදී.”</div>
                        </div>
                    </div>
                    <div class="centre ct_sutta ending">ආයුෂ්මත් පක්ඛ තෙරණුවෝ මේ ගාථාව වදාළහ.</div>
                </div>
                <div class="subhead ct_sutta" node-id="441076">
                    <span class="subhead ct_sutta">4. විමල කොණ්ඩඤ්ඤ ථෙරගාථා</span>
                    <div class="subhead-contents">
                        <div class="paragraph" para="64">
                            <span class="paranum">64</span>
                            <div class="bodytext">“ගසෙක නම ඇත්තියකු කෙරේ හෙවත් අම්බපාලී ගණිකාවගේ කුසෙහි උපන්නේය. සුදු කොඩියක් ඇත්තකු හෙවත් බිම්සර රජහු කරණකොටගෙන හටගත්තේය. (උඩට ඔසවන අර්ථයෙන්) ‘කේතු’ නම් පත් මානය ගෙවා හළ විමල කොණ්ඩඤ්ඤ, (කුශලධර්මයන්හි උද්ගතාර්ථයෙන්) කේතු නම් ලත් ප්‍රඥායෙන්ම ‘මහාකෙතු’ නම් ලත් මාරයාගේ බලය මැඩලීය”</div>
                        </div>
                    </div>
                    <div class="centre ct_sutta ending">ආයුෂ්මත් විමල කොණ්ඩඤ්ඤ තෙරණුවෝ මේ ගාථාව වදාළහ.</div>
                </div>
                <div class="subhead ct_sutta" node-id="441077">
                    <span class="subhead ct_sutta">5. උක්ඛෙපකට වච්ඡ ථෙරගාථා</span>
                    <div class="subhead-contents">
                        <div class="paragraph" para="65">
                            <span class="paranum">65</span>
                            <div class="bodytext">“උක්ඛෙපකට වච්ඡයා විසින් බොහෝ අවුරුදු ගණනෙකින් (ළෙහිදරා) එකතුකොට ගන්නාලද යම් බුද්ධ වචනයක් වේද, ධර්මයෙහි මනාසේ පිහිටා හුන්, (ඒ සමාපත්ති වශයෙන් හා ධර්මදේශනා වශයෙන්) උපන් උදාර ප්‍රීති ඇති වච්ඡතෙමේ ඒ ධර්මය ගිහියනට දේශනා කෙරෙයි.”</div>
                        </div>
                    </div>
                    <div class="centre ct_sutta ending">ආයුෂ්මත් උක්ඛෙපකට වච්ඡ තෙරණුවෝ මේ ගාථාව වදාළහ.</div>
                </div>
                <div class="subhead ct_sutta" node-id="441078">
                    <span class="subhead ct_sutta">6. මෙඝිය ථෙරගාථා</span>
                    <div class="subhead-contents">
                        <div class="paragraph" para="66">
                            <span class="paranum">66</span>
                            <div class="bodytext">“සියලු දතයුතු ධර්මයන්ගේ පරතෙරට පත් මහා වීරයන්වහන්සේ අනුශාසනා කළසේක. මේ උන්වහන්සේගේ ධර්මය අසා සිහියෙන් යුක්තව ශාස්තෲන් වහන්සේගේ සමීපයෙහි වාසය කෙළෙමි. මා විසින් ත්‍රිවිද්‍යාවෝ අනුක්‍රමයෙන් පැමිණෙන ලදහ. බුදුහුගේ අනුශාසනය කරනලදී.”</div>
                        </div>
                    </div>
                    <div class="centre ct_sutta ending">ආයුෂ්මත් මෙඝිය තෙරණුවෝ මේ ගාථාව වදාළහ.</div>
                </div>
                <div class="subhead ct_sutta" node-id="441079">
                    <span class="subhead ct_sutta">7. එකධම්ම සවණිය ථෙරගාථා</span>
                    <div class="subhead-contents">
                        <div class="paragraph" para="67">
                            <span class="paranum">67</span>
                            <div class="bodytext">“මා විසින් රාගාදී ක්ලේශයෝ දවනලදහ. සියලු කාමාදී භවයෝ නසන ලදහ. ජාති දුක් ප්‍රධානකොට ඇති සසර විශේෂයෙන් ගෙවා හරින ලදී. දැන් මතුභවයෙහි ඉපදීමෙක් මට නැත්තේය.”</div>
                        </div>
                    </div>
                    <div class="centre ct_sutta ending">ආයුෂ්මත් එකධම්ම සවණිය තෙරණුවෝ මේ ගාථාව වදාළහ.</div>
                </div>
                <div class="subhead ct_sutta" node-id="441080">
                    <span class="subhead ct_sutta">8. එකුදානිය ථෙරගාථා</span>
                    <div class="subhead-contents">
                        <div class="paragraph" para="68">
                            <span class="paranum">68</span>
                            <div class="bodytext">“උතුම් අර්හත්ඵල චිත්තයෙන් යුක්තවූ නොපමාවන්නාවූ අර්හත් මාර්ගඥාන ප්‍රතිලාභයට උපායවූ සත්තිස් බොධිපාක්ෂික ධර්මයෙහි හික්මෙන්නාවූ අටලෝ දහම්හි කම්පා නොවූ රාගාදී ක්ලේශ තැවිලි නැති බැවින් සන්සිඳුනාවූ සියලු කල්හි සිහියෙන් යුක්තවූ ක්ෂීණාශ්‍රව මුනිහට ඉෂ්ට වියොගාදී වස්තුක ශෝකයෝ නොවෙති.”</div>
                        </div>
                    </div>
                    <div class="centre ct_sutta ending">ආයුෂ්මත් එකුදානිය තෙරණුවෝ මේ ගාථාව වදාළහ.</div>
                </div>
                <div class="subhead ct_sutta" node-id="441081">
                    <span class="subhead ct_sutta">9. ඡන්න ථෙරගාථා</span>
                    <div class="subhead-contents">
                        <div class="paragraph" para="69">
                            <span class="paranum">69</span>
                            <div class="bodytext">“භාග්‍යවතුන් වහන්සේගේ මහා රසවත්වූ උත්තම සර්වඥතාඥානයෙන් පරිපූර්ණ බුදුහු විසින් දේශනාකරණලද ධර්මය අසා නිවන් පැමිණෙනු පිණිස ආර්ය අෂ්ටාංගික මාර්ගයට පිළිපැද්දෙමි. ඒ භාග්‍යවතුන් වහන්සේ සතර යෝගයන්ගෙන් උපද්‍රව නැති නිර්වාණ මාර්ගයෙහි දක්ෂ වනසේක.”</div>
                        </div>
                    </div>
                    <div class="centre ct_sutta ending">ආයුෂ්මත් ඡන්න ස්ථවිරතෙම මේ ගාථාව වදාළහ.</div>
                </div>
                <div class="subhead ct_sutta" node-id="441082">
                    <span class="subhead ct_sutta">10. පුණ්ණ ථේර ගාථා</span>
                    <div class="subhead-contents">
                        <div class="paragraph" para="70">
                            <span class="paranum">70</span>
                            <div class="bodytext">“මේ ශාසනයෙහි ශීලයම අග්‍රවේ. ඤාණ සම්පන්න පුද්ගලතෙමේ උතුම්වේ. මිනිසුන් විෂයෙහිද, දෙවියන් විෂයෙහිද, ශීලය හා ප්‍රඥාව හේතුකොට ගෙන ප්‍රතිපාක්ෂිකයන් පරදවා ජයගැන්මවේ.”</div>
                        </div>
                    </div>
                    <div class="centre ct_sutta ending">ආයුෂ්මත් පුණ්ණ තෙරණුවෝ මේ ගාථාව වදාළහ.</div>
                </div>
            </div>
            <div class="centre ct_vagga ending">වග්ගො සත්තමො නිට්ඨිතො.</div>
            <div class="paragraph udana" para="udana"></div>
        </div>
        <div class="title ct_vagga" node-id="44108">
            <span class="title ct_vagga">8. අට්ඨමවග්ගො</span>
            <div class="title-contents">
                <div class="subhead ct_sutta" node-id="441083">
                    <span class="subhead ct_sutta">1. වච්ඡපාල ථෙරගාථා</span>
                    <div class="subhead-contents">
                        <div class="paragraph" para="71">
                            <span class="paranum">71</span>
                            <div class="bodytext">“සියුම්වූ නිපුණවූ පටිච්ච සමුප්පාදාදී අර්ථයන් ලක්ෂණ ත්‍රයයට නගා දක්නාසුළුවූ ප්‍රඥා විෂයෙහි දක්ෂවූ සබ්‍රම්සරුන් කෙරේ යටත් පැවතුම් ඇති සෙවුනාලද වෘද්ධ ස්වභාව ඇති නොහොත් සෙවුනාලද වෘද්ධශීලීන් ඇත්තාවූ ඒ යොගාවචරයා විසින් නිවන් දුකසේ ලැබියයුතු නොවේ.”</div>
                        </div>
                    </div>
                    <div class="centre ct_sutta ending">ආයුෂ්මත් වච්ඡපාල තෙරණුවෝ මේ ගාථාව වදාළහ.</div>
                </div>
                <div class="subhead ct_sutta" node-id="441084">
                    <span class="subhead ct_sutta">2. ආතුම ථෙරගාථා</span>
                    <div class="subhead-contents">
                        <div class="paragraph" para="72">
                            <span class="paranum">72</span>
                            <div class="bodytext">“යම්සේ මොනවට වැඩීගිය ආශා ඇති හටගත් ලොකු කුඩා අතු ඇති හුණ කිළිලතෙමේ හුණ පඳුරෙන් බැහැරලන්නට නොහැකිවේද, බිරින්දක් ගෙන ආකල මමද එසේ ගෘහවාසයෙන් නික්මගත නොහෙන්නෙමි. මම දැන් පැවිදිවීමි. මට දැන් අනුදතමැනවි.”</div>
                        </div>
                    </div>
                    <div class="centre ct_sutta ending">ආයුෂ්මත් ආතුම තෙරණුවෝ මේ ගාථාව වදාළහ.</div>
                </div>
                <div class="subhead ct_sutta" node-id="441085">
                    <span class="subhead ct_sutta">3. මාණව ථෙරගාථා</span>
                    <div class="subhead-contents">
                        <div class="paragraph" para="73">
                            <span class="paranum">73</span>
                            <div class="bodytext">“ජරායෙන් මඩනාලද එකක්හුද දුකටපත් හටගත් වෘද්ධි ඇති එකක්හුද, ආයුෂයාගේ පිරිහීමට</div>
                            <div class="bodytext">පැමිණ මළඑකක්හුද, දැක ඒ හේතුවෙන් සංවේගප්‍රාප්තවූ මම සිත්කලුවූ පඤ්චකාමයන් හැරපියා ගිහිගෙන් නික්ම පැවිදිවීමි.”</div>
                        </div>
                    </div>
                    <div class="centre ct_sutta ending">ආයුෂ්මත් මාණව තෙරණුවෝ මේ ගාථාව වදාළහ.</div>
                </div>
                <div class="subhead ct_sutta" node-id="441086">
                    <span class="subhead ct_sutta">4. සුයාම ථෙරගාථා</span>
                    <div class="subhead-contents">
                        <div class="paragraph" para="74">
                            <span class="paranum">74</span>
                            <div class="bodytext">“රහත් භික්ෂුවක්හට පඤ්චකාම ගුණික රාගයයි කියනලද කාමච්ඡන්දයද, නවවිධ ආඝාත වස්තූන් මුල්කොට උපදනා ක්‍රෝධයයි කියනලද ව්‍යාපාදයද චිත්ත-කාය දෙදෙනාගේ ලොඩගතියවූ ථිනමිද්ධයද, චිත්තයාගේ නොසන්සුන් ස්වභාවූ උද්ධච්චයද, බුද්ධාදී වස්තුවිෂයෙහි සැකකිරීම ලක්ෂණකොට ඇති විචිකිච්ඡාවද, නිරවශෙෂ වශයෙන්ම නැත්තේය.”</div>
                        </div>
                    </div>
                    <div class="centre ct_sutta ending">ආයුෂ්මත් සුයාම තෙරණුවෝ මේ ගාථාව වදාළහ.</div>
                </div>
                <div class="subhead ct_sutta" node-id="441087">
                    <span class="subhead ct_sutta">5. සුසාරද ථෙරගාථා</span>
                    <div class="subhead-contents">
                        <div class="paragraph" para="75">
                            <span class="paranum">75</span>
                            <div class="bodytext">(ශීලාදී ගුණයෙන් යහපත්ව සංවරණය කළ අත්බැව් ඇති පරානුකම්පායෙන් යහපත්ව කළ දහම් දෙසුන් ඇති) “ආර්යයන්ගේ දර්ශනය යහපත් වෙයි (කුමක් හෙයින්දයත්? ඔවුන්ගේ දැකීම් ඇතිකල) සැක සිඳීයන්නීය. ලෞකික-ලොකොත්තර ප්‍රඥාව වැඩෙන්නීය. ඒ ආර්යයෝ බාලයාද පණ්ඩිතයකු කෙරෙති, එහෙයින් සත්පුරුෂයන්ගේ සමාගමය යහපත් වන්නේය.”</div>
                        </div>
                    </div>
                    <div class="centre ct_sutta ending">ආයුෂ්මත් සුසාරද තෙරණුවෝ මේ ගාථාව වදාළහ.</div>
                </div>
                <div class="subhead ct_sutta" node-id="441088">
                    <span class="subhead ct_sutta">6. පියඤ්ජහ ථෙරගාථා</span>
                    <div class="subhead-contents">
                        <div class="paragraph" para="76">
                            <span class="paranum">76</span>
                            <div class="bodytext">“සත්වයන් මානාදියෙන් තමන් උසස්කොට හඟනා කල්හි යටත් පැවතුම් ඇතියෙක් වන්නේය. හීන අදහස් ඇති බැවින්ද කුසීත භාවයෙන්ද ගුණයෙන්ද පහත්වනකල්හි තෙමේ ප්‍රණීත අදහස්වලින්ද ගුණයෙන්ද උසස් වන්නේය. නොහොත් කෙලෙසුන් නැගී සිටින කල්හි නොඋපදනා සැටියෙන් ඒවා සිඳහරනේය. (සත්වයන්) මාර්ගබ්‍රහ්මචරිය වාසයද අරියවාසයද නොවසන කල්හි, තෙමේ ඒ උත්තම වාසයන්හි යෙදී වසන්නේය. (සත්වයන්) කාමගුණරතියෙන් හා කෙලෙස් රතියෙන් ඇලෙන කල්හි තෙමේ එසේ නොඇලෙන්නේය.”</div>
                        </div>
                    </div>
                    <div class="centre ct_sutta ending">ආයුෂ්මත් පියඤ්ජහ තෙරණුවෝ මේ ගාථාව වදාළහ.</div>
                </div>
                <div class="subhead ct_sutta" node-id="441089">
                    <span class="subhead ct_sutta">7. හත්ථාරොහකපුත්ත ථෙරගාථා</span>
                    <div class="subhead-contents">
                        <div class="paragraph" para="77">
                            <span class="paranum">77</span>
                            <div class="bodytext">“මේ සිත (නිග්‍රහ කාලයෙන්) පෙර රමණයට සුදුසු යම් යම් අරමුණු වශයෙන් කැමති පරිදි සුව පරිදි සැරිසරා ගියේය. ඒ සිත මෙකල්හි මතැතක්හු දමාලන හස්ත්‍යාචාර්යයකු මෙන් උපාය මනස්කාරයෙන් මැඩලන්නෙමි.”</div>
                        </div>
                    </div>
                    <div class="centre ct_sutta ending">හත්ථාරෝහකපුත්ත තෙරණුවෝ මේ ගාථාව වදාළහ.</div>
                </div>
                <div class="subhead ct_sutta" node-id="441090">
                    <span class="subhead ct_sutta">8. මෙණ්ඩසිර ථෙරගාථා</span>
                    <div class="subhead-contents">
                        <div class="paragraph" para="78">
                            <span class="paranum">78</span>
                            <div class="bodytext">“නොයෙක් ජාති ශතසහශ්‍රයෙන් යුත් සසරවට මුළුල්ලෙහි භවගති නවතාලන අර්හත් මාර්ග ඥානය නොලබනු මේ නොවිඳින්නේ චුති-උත්පත්ති වශයෙන්) දිව ඇවිද්දෙමි. හටගත් දුක් ඇති ඒ මාගේ දුක් රැස (දැන්) ගිලිහී පහව ගියේය.”</div>
                        </div>
                    </div>
                    <div class="centre ct_sutta ending">ආයුෂ්මත් මෙණ්ඩසිර තෙරණුවෝ මේ ගාථාව වදාළහ.</div>
                </div>
                <div class="subhead ct_sutta" node-id="441091">
                    <span class="subhead ct_sutta">9. රක්ඛිත ථෙරගාථා</span>
                    <div class="subhead-contents">
                        <div class="paragraph" para="79">
                            <span class="paranum">79</span>
                            <div class="bodytext">“කාමරාගාදී ප්‍රභෙද ගත සියලුම රාගය මා විසින් ප්‍රහීණ කරනලදී. සියලුම ව්‍යාපාද එසෙයින්ම නැසිණ, මා විසින් සියලු මෝහය (අර්හත් මාර්ග ඥානයෙන්) පහකරනලදී. සිහිල්බවට පැමිණියෙමි. නිවී ගියමි.”</div>
                        </div>
                    </div>
                    <div class="centre ct_sutta ending">ආයුෂ්මත් රක්ඛිත තෙරණුවෝ මේ ගාථාව වදාළහ.</div>
                </div>
                <div class="subhead ct_sutta" node-id="441092">
                    <span class="subhead ct_sutta">10. උග්ග ථෙරගාථා</span>
                    <div class="subhead-contents">
                        <div class="paragraph" para="80">
                            <span class="paranum">80</span>
                            <div class="bodytext">“මා විසින් කරනලද අල්පවූ හෝ බොහෝ වූ හෝ යම් කුශලාකුශලකර්මයෙක් වීද, ඒ සියලු කර්මය හාත්පසින් ක්ෂයව ගියේය. මතු බවෙහි ඉපදීමෙක් මට නැත්තේය.”</div>
                        </div>
                    </div>
                    <div class="centre ct_sutta ending">ආයුෂ්මත් උග්ගතෙරණුවෝ මේ ගාථාව වදාළහ.</div>
                </div>
            </div>
            <div class="centre ct_vagga ending">වග්ගො අට්ඨමො නිට්ඨිතො.</div>
            <div class="paragraph udana" para="udana"></div>
        </div>
        <div class="title ct_vagga" node-id="44109">
            <span class="title ct_vagga">9. නවමවග්ගො</span>
            <div class="title-contents">
                <div class="subhead ct_sutta" node-id="441093">
                    <span class="subhead ct_sutta">1. සමිතිගුත්ත ථේර ගාථා</span>
                    <div class="subhead-contents">
                        <div class="paragraph" para="81">
                            <span class="paranum">81</span>
                            <div class="bodytext">“මා විසින් මෙයට පෙර අන්‍ය ජාතීන්හි කළ යම් පවෙක් වේද, ඒ පාපය මේ ආත්මභාවයෙහි පමණක් වින්ද යුතුය. ඒ කර්මයාගේ විපාකයට අවසර ලත් අන්‍ය ස්කන්ධ ප්‍රබන්ධයෙක් නැත්තේය.”</div>
                        </div>
                    </div>
                    <div class="centre ct_sutta ending">ආයුෂ්මත් සමිතිගුත්ත තෙරණුවෝ මේ ගාථාව වදාළහ.</div>
                </div>
                <div class="subhead ct_sutta" node-id="441094">
                    <span class="subhead ct_sutta">2. කස්සප ථේර ගාථා</span>
                    <div class="subhead-contents">
                        <div class="paragraph" para="82">
                            <span class="paranum">82</span>
                            <div class="bodytext">“යම් මේ දිශා භාගයෙක්හි යහපත්වූ නිර්භයවූ පිඬු සුලබ රටවල් වෙද්ද, සුරතල් දරුව එහි යව, ශෝකයෙන් මඩනා ලද්දෙක් නොවෙව-”</div>
                        </div>
                    </div>
                    <div class="centre ct_sutta ending">ආයුෂ්මත් කස්සප තෙරණුවෝ මේ ගාථාව වදාළහ.</div>
                </div>
                <div class="subhead ct_sutta" node-id="441095">
                    <span class="subhead ct_sutta">3. සීහ ථේර ගාථා</span>
                    <div class="subhead-contents">
                        <div class="paragraph" para="83">
                            <span class="paranum">83</span>
                            <div class="bodytext">“සීහය, දිවා රෑ දෙක්හි නොමැළිව නොපමාව වාසය කරන්න සමථ විදර්ශනාදී කුශල ධර්මය වඩන්න ආත්මභාවය වහා හැරලන්න.”</div>
                        </div>
                    </div>
                    <div class="centre ct_sutta ending">ආයුෂ්මත් සීහ තෙරණුවෝ මේ ගාථාව වදාළහ.</div>
                </div>
                <div class="subhead ct_sutta" node-id="441096">
                    <span class="subhead ct_sutta">4. නීත ථේර ගාථා</span>
                    <div class="subhead-contents">
                        <div class="paragraph" para="84">
                            <span class="paranum">84</span>
                            <div class="bodytext">“මුළු රැය නිදා පියා දහවල් තිරශ්චීන කථායුත් කය තර කිරීමෙහි යෙදුණු භික්ෂු සාමණෙරයන් සමග මුසුව විසීමෙහි ඇලුණු අඥාන තැනැත්තේ කවර නම් කලෙක සසර දුක කෙළවර කරන්නේද?”</div>
                        </div>
                    </div>
                    <div class="centre ct_sutta ending">ආයුෂ්මත් නීත තෙරණුවෝ මේ ගාථාව වදාළහ.</div>
                </div>
                <div class="subhead ct_sutta" node-id="441097">
                    <span class="subhead ct_sutta">5. සුනාග ථේර ගාථා</span>
                    <div class="subhead-contents">
                        <div class="paragraph" para="85">
                            <span class="paranum">85</span>
                            <div class="bodytext">“භාවනා චිත්තය පිළිබඳ නිමිත්ත ග්‍රහණයෙහි දක්ෂවූ යොගාවචර තෙමේ උත්තම විවේක රසය හැඳිනගෙන ධ්‍යාන වඩන්නේ කමටහන්ගෙන හැසිරීමෙහි දක්ෂවූයේ පැමිණ සිටි සිහි ඇත්තේ නිරාමිසවූ නිර්වාණ සුඛඵල සුඛයනට පැමිණෙන්නේය.”</div>
                        </div>
                    </div>
                    <div class="centre ct_sutta ending">ආයුෂ්මත් සුනාග තෙරණුවෝ මේ ගාථාව වදාළහ.</div>
                </div>
                <div class="subhead ct_sutta" node-id="441098">
                    <span class="subhead ct_sutta">6. නාගිත ථේර ගාථා</span>
                    <div class="subhead-contents">
                        <div class="paragraph" para="86">
                            <span class="paranum">86</span>
                            <div class="bodytext">“මේ ශාසනය කෙරෙන් පිටත නානා තීර්ථකයන්ගේ සමයයන්හි ‘මේ ආර්ය අෂ්ටාංගික මාර්ගය නැති නිවන් වදනා මඟෙක් නැත්තේය”යි භාග්‍යවත්වූ ශාස්තෲන් වහන්සේ බික් සඟනට අත්ලෙහි තුබූ මිණිරුවනක් සෙයින් පැහැදිලිකොට දක්වමින් අනුශාසනා කරනසේක.”</div>
                        </div>
                    </div>
                    <div class="centre ct_sutta ending">ආයුෂ්මත් නාගිත තෙරණුවෝ මේ ගාථාව වදාළහ.</div>
                </div>
                <div class="subhead ct_sutta" node-id="441099">
                    <span class="subhead ct_sutta">7. පවිට්ඨ ථේර ගාථා</span>
                    <div class="subhead-contents">
                        <div class="paragraph" para="87">
                            <span class="paranum">87</span>
                            <div class="bodytext">“මා විසින් පඤ්චස්කන්ධයෝ විදර්ශනා ප්‍රඥා සහිත මාර්ග ප්‍රඥායෙන් අවිපරීත කොට දක්නා ලදහ, හැම භවයෝ මාර්ග ඥාන නැමැති පොරොවින් පලා පියන ලද්දාහ. ජාතිදුක් මුල්කොට පවත්නා සසර වෙසෙසින් ක්ෂය කරන ලද්දේය. දැන් මතු භවයෙහි උපැද්මෙක් මට නැත්තේය.”</div>
                        </div>
                    </div>
                    <div class="centre ct_sutta ending">ආයුෂ්මත් පවිට්ඨ තෙරණුවෝ මේ ගාථාව වදාළහ.</div>
                </div>
                <div class="subhead ct_sutta" node-id="4410100">
                    <span class="subhead ct_sutta">8. අජ්ජුන ථේර ගාථා</span>
                    <div class="subhead-contents">
                        <div class="paragraph" para="88">
                            <span class="paranum">88</span>
                            <div class="bodytext">“මහත් දිය වතුරෙක්හි පා කොට ගෙනයනු ලබන්නකු වැනිවූ මම සසර නැමැති දියවරින් නිවන් නමැති ගොඩබිමට තමා නගා ගන්නට හැකි වීමි. විස්මයෙකි, මම සතර සත්‍යයන් දැන ගතිමි.”</div>
                        </div>
                    </div>
                    <div class="centre ct_sutta ending">ආයුෂ්මත් අජ්ජුන තෙරණුවෝ මේ ගාථාව වදාළහ.</div>
                </div>
                <div class="subhead ct_sutta" node-id="4410101">
                    <span class="subhead ct_sutta">9. දෙවසභ ථේර ගාථා</span>
                    <div class="subhead-contents">
                        <div class="paragraph" para="89">
                            <span class="paranum">89</span>
                            <div class="bodytext">“කාම රාග නමැති ප්‍රකෘති මඩද අඹුසැමි ආදීන් විෂයෙහි පවත්නා බලවත් රාග නමැති ගෝරු මඩද මා විසින් එතෙර කරන ලද්දාහ. දෙසැට දෘෂ්ටි නමැති පාතාලයෝ දුරුකරන ලද්දාහ. කාමාදී සතර සැඩ වතුරෙන්ද අභිජ්ඣාදි සතර ගැටවලින්ද මිදුනෙමි. නවවිධ මානයෝ වෙසෙසින් නසාපියන ලදහ.”</div>
                        </div>
                    </div>
                    <div class="centre ct_sutta ending">ආයුෂ්මත් දෙවසභ තෙරණුවෝ මේ ගාථාව වදාළහ.</div>
                </div>
                <div class="subhead ct_sutta" node-id="4410102">
                    <span class="subhead ct_sutta">10. සාමිදත්ත ථේර ගාථා</span>
                    <div class="subhead-contents">
                        <div class="paragraph" para="90">
                            <span class="paranum">90</span>
                            <div class="bodytext">“මා විසින් පංචස්කන්ධයෝ ලක්ෂණ රසාදි වශයෙන්ද අනිත්‍යාදි වශයෙන්ද පිරිසිඳ දන්නා ලදහ. (ඔවුහු) සිඳීගිය තෘෂ්ණා නමැති මුල් ඇත්තාහු සිටිනාහ. ජාතිදුක් මුල්කොට පවත්නා සසර වෙසෙසින් ක්ෂය කරන ලද්දේය. දැන් මතු බවෙහි ඉපදීමෙක් මට නැත්තේයි.”</div>
                        </div>
                    </div>
                    <div class="centre ct_sutta ending">ආයුෂ්මත් සාමිදත්ත තෙරණුවෝ මේ ගාථාව වදාළහ.</div>
                </div>
            </div>
            <div class="centre ct_vagga ending">වග්ගො නවමො නිට්ඨිතො.</div>
            <div class="paragraph udana" para="udana"></div>
        </div>
        <div class="title ct_vagga" node-id="441010">
            <span class="title ct_vagga">10. දසමවග්ගො</span>
            <div class="title-contents">
                <div class="subhead ct_sutta" node-id="4410103">
                    <span class="subhead ct_sutta">1. පරිපුණ්ණක ථේර ගාථා</span>
                    <div class="subhead-contents">
                        <div class="paragraph" para="91">
                            <span class="paranum">91</span>
                            <div class="bodytext">“සියල්ල දක්නාසුලුවූ ගෞතම බුදුරජාණන් වහන්සේ විසින් දේශනාකරන ලද යම් නිර්වාණ ධර්මයක් වේද, මෙකල මා විසින් යම් නිවන් රසයෙක් වළඳන ලද්දේද රාජ කාලයෙහි වැළඳූ සතරස භෝජනය හෝ දිව්‍යාත්මභාවයෙහි වැළඳූ දිව්‍යාහාරය හෝ එසේ සම්භාවිත වූයේ නොවන්නේය.”</div>
                        </div>
                    </div>
                    <div class="centre ct_sutta ending">ආයුෂ්මත් පරිපුණ්ණක තෙරණුවෝ මේ ගාථාව වදාළහ.</div>
                </div>
                <div class="subhead ct_sutta" node-id="4410104">
                    <span class="subhead ct_sutta">2. විජය ථේර ගාථා</span>
                    <div class="subhead-contents">
                        <div class="paragraph" para="92">
                            <span class="paranum">92</span>
                            <div class="bodytext">“යම් උත්තම පුද්ගලයෙකුගේ කාමාදී ආශ්‍රවයෝ හාත්පසින් ගෙවී ගියාහුද යමෙක් ආහාර විෂයෙහි තෘෂ්ණා දෘෂ්ටි නිශ්‍රය නැත්තේ වේද, ශුන්‍යතා විමොක්ෂ නම් වූද, අනිමිත්ත විමොක්ෂ නම්වූද නිර්වාණය යමක්හුගේ විෂය වේද, අහස යන පක්ෂීන්ගේ පිය නොදත හෙන්නාසේ ඒ ක්ෂිණාශ්‍රවයා ආශ්‍රය කරණ ලද පද වාරයෙක් නොදත හැක්කේය.”</div>
                        </div>
                    </div>
                    <div class="centre ct_sutta ending">ආයුෂ්මත් විජය තෙරණුවෝ මේ ගාථාව වදාළහ.</div>
                </div>
                <div class="subhead ct_sutta" node-id="4410105">
                    <span class="subhead ct_sutta">3. එරක ථේර ගාථා</span>
                    <div class="subhead-contents">
                        <div class="paragraph" para="93">
                            <span class="paranum">93</span>
                            <div class="bodytext">“එරකය, කාමයෝ දුක් වන්නාහ. එරකය, කාමයෝ සැප නොවන්නාහ. එරකය, යමෙක් කාමයන් කැමැතිවේනම් හේ දුක කැමැතිවේ. එරකය යමෙක් කාමයන් නොකැමැති වේද, එරකය, හේ දුක නොකැමැතිවේ.”</div>
                        </div>
                    </div>
                    <div class="centre ct_sutta ending">ආයුෂ්මත් එරක තෙරණුවෝ මේ ගාථාව වදාළහ.</div>
                </div>
                <div class="subhead ct_sutta" node-id="4410106">
                    <span class="subhead ct_sutta">4. මෙත්තජි ථේර ගාථා</span>
                    <div class="subhead-contents">
                        <div class="paragraph" para="94">
                            <span class="paranum">94</span>
                            <div class="bodytext">“ශාක්‍ය පුත්‍රවූ ශ්‍රීමත් ඒ භගවත්හට නමස්කාරය වේවා. අග්‍රප්‍රාප්තවූ උන්වහන්සේ විසින් මේ අග්‍රවූ නවවිධ ලොකොත්තර ධර්මය දෙසන ලදී.”</div>
                        </div>
                    </div>
                    <div class="centre ct_sutta ending">ආයුෂ්මත් මෙත්තජි තෙරණුවෝ මේ ගාථාව වදාළහ.</div>
                </div>
                <div class="subhead ct_sutta" node-id="4410107">
                    <span class="subhead ct_sutta">5. චක්ඛුපාල ථේර ගාථා</span>
                    <div class="subhead-contents">
                        <div class="paragraph" para="95">
                            <span class="paranum">95</span>
                            <div class="bodytext">“මම අන්ධයෙමි. විනාශ ඇස් ඇතියෙමි. කාන්තාරයක් බඳු වෙනෙහි දික් මඟට ආයෙමි. මෙහිම වැද හෝ නෙම් නමුදු පාපීවූ යහළුවකු සමග නොයන්නෙමි.”</div>
                        </div>
                    </div>
                    <div class="centre ct_sutta ending">ආයුෂ්මත් චක්ඛුපාල තෙරණුවෝ මේ ගාථාව වදාළහ.</div>
                </div>
                <div class="subhead ct_sutta" node-id="4410108">
                    <span class="subhead ct_sutta">6. ඛණ්ඩ සුමන ථේර ගාථා</span>
                    <div class="subhead-contents">
                        <div class="paragraph" para="96">
                            <span class="paranum">96</span>
                            <div class="bodytext">“එක් මලක් පුදා අවුරුදු අසූකෙළක් මුළුල්ලෙහි ස්වර්ගයන්හි රූපාදී මනාප අරමුණු විෂයෙහි ඉඳුරන් හසුරුවා දෙව්සරන් ලවා මෙහෙකරවා පියා ඒ කුශලයාගේම ඉතිරිව සිටි විපාකයෙන් කෙලෙස් පිරිනිවනින් නිවී ගියෙමි.”</div>
                        </div>
                    </div>
                    <div class="centre ct_sutta ending">ආයුෂ්මත් ඛණ්ඩ සුමන තෙරණුවෝ මේ ගාථාව වදාළහ.</div>
                </div>
                <div class="subhead ct_sutta" node-id="4410109">
                    <span class="subhead ct_sutta">7. තිස්ස ථේර ගාථා</span>
                    <div class="subhead-contents">
                        <div class="paragraph" para="97">
                            <span class="paranum">97</span>
                            <div class="bodytext">“සිය පලමක් පමණවූ ස්වර්ණමයවූ සියගණන් හිරි ඇති භොජන පාත්‍රය (රන්තලිය) හැරපියා මැටි පාත්‍රයක් මම ගත්තෙමි. මාගේ මේ පැවිදි බවට පැමිණ දෙවන අභිෂෙකය වේ.”</div>
                        </div>
                    </div>
                    <div class="centre ct_sutta ending">ආයුෂ්මත් තිස්ස තෙරණුවෝ මේ ගාථාව වදාළහ.</div>
                </div>
                <div class="subhead ct_sutta" node-id="4410110">
                    <span class="subhead ct_sutta">8. අභය ථේර ගාථා</span>
                    <div class="subhead-contents">
                        <div class="paragraph" para="98">
                            <span class="paranum">98</span>
                            <div class="bodytext">“සිත්කලු රුවක් දැක ප්‍රිය නිමිත්තක් කොට මෙනෙහි කරන්නාවූ මාගේ සිහිය මුළාවී ගියේය. බලවත් රාගයෙන් ඇලී ගිය තැනැත්තේ ඒ ඉෂ්ටාලම්බනයම රසවිඳීම කෙරෙයි. ඒ අරමුණම ගිලගෙන සිටී. සසරට මුල්ව සිටි සසර කරා පමුණුවන සුලු කාමාදි කල්ගත කෙලෙස්  ඕහට වැඩෙන්නාහ.”</div>
                        </div>
                    </div>
                    <div class="centre ct_sutta ending">ආයුෂ්මත් අභය තෙරණුවෝ මේ ගාථාව වදාළහ.</div>
                </div>
                <div class="subhead ct_sutta" node-id="4410111">
                    <span class="subhead ct_sutta">9. උත්තිය ථේර ගාථා</span>
                    <div class="subhead-contents">
                        <div class="paragraph" para="99">
                            <span class="paranum">99</span>
                            <div class="bodytext">“සිත්කලුවූ ශබ්දයක් අසා ප්‍රිය නිමිත්තක් කොට මෙනෙහි කරන්නාවූ මාගේ සිහිය මුළාව යාගත. බලවත් ලෙස රාගයෙන් ඇලීගිය තැනැත්තේ ඒ ඉෂ්ටාලම්බනය ආස්වාදය කෙරෙයි. ඒ ඉෂ්ටාලම්බනය ගිලගෙන සිටී. සසරට පමුණුවන සුලු කාමාදී ආශ්‍රවයෝ  ඕහට වැඩෙන්නාහ.”</div>
                        </div>
                    </div>
                    <div class="centre ct_sutta ending">ආයුෂ්මත් උත්තිය තෙරණුවෝ මේ ගාථාව වදාළහ.</div>
                </div>
                <div class="subhead ct_sutta" node-id="4410112">
                    <span class="subhead ct_sutta">10. දෙවසභ ථේර ගාථා</span>
                    <div class="subhead-contents">
                        <div class="paragraph" para="100">
                            <span class="paranum">100</span>
                            <div class="bodytext">“සතර සම්‍යක් ප්‍රධානයන් ගෙන් සම්පූර්ණවූ සතර සතිපට්ඨානයන් නිත්‍ය සෙවිත ස්ථාන කොට ඇති පංචවිධ විමුක්ති නමැති පුෂ්පයන්ගෙන් විභූෂිතවූ මහණතෙම කාමාදි චතුරාශ්‍රව රහිතවූයේ සඋපාදිශෙෂවූද නිරුපධිශෙෂවූද නිර්වාණ ධාතුවෙන් පිරිනිවන් පානේයි.”</div>
                        </div>
                    </div>
                    <div class="centre ct_sutta ending">ආයුෂ්මත් දෙවසභ තෙරණුවෝ මේ ගාථාව වදාළහ.</div>
                </div>
            </div>
            <div class="centre ct_vagga ending">වග්ගො දසමො නිට්ඨිතො.</div>
            <div class="paragraph udana" para="udana"></div>
        </div>
        <div class="title ct_vagga" node-id="441011">
            <span class="title ct_vagga">11. එකාදසමවග්ගො</span>
            <div class="title-contents">
                <div class="subhead ct_sutta" node-id="4410113">
                    <span class="subhead ct_sutta">1. බෙලට්ඨානික ථේර ගාථා</span>
                    <div class="subhead-contents">
                        <div class="paragraph" para="101">
                            <span class="paranum">101</span>
                            <div class="bodytext">“ගිහි බැව් හැරපියා පැවිදිව මහණක්හු විසින් කටයුතු දැය නොනිමි ස්වභාව ඇත්තාවූ (නගුලෙන් පොළොව කනක්හු සෙයින් රළු පරළු බසින් අනුන් ගටා තමන් ගුණ සාරණ හෙයින්) මුව නැමැති නගුල් ඇත්තාවූ උදර පොෂණයෙහි ඇලී ගත්තාවූ අලසවූ අඥාන තැනැත්තේ කෑමෙන් පොෂිතවූ මහත් හුරක්හු සෙයින් නැවත නැවතත් මවුකුසයට පැමිණේ.”</div>
                        </div>
                    </div>
                    <div class="centre ct_sutta ending">ආයුෂ්මත් බෙලට්ඨානික තෙරණුවෝ මේ ගාථාව වදාළහ.</div>
                </div>
                <div class="subhead ct_sutta" node-id="4410114">
                    <span class="subhead ct_sutta">2. සෙතුච්ඡ ථේර ගාථා</span>
                    <div class="subhead-contents">
                        <div class="paragraph" para="102">
                            <span class="paranum">102</span>
                            <div class="bodytext">“මානයෙන් වඤ්චිතවූද, (ආධ්‍යාත්මික බාහ්‍ය චක්ෂුරාදිවූත් රූපාදීවූත්) සංස්කාර විෂයෙහි තෘෂ්ණා-දෘෂ්ටි මාන විසින් කිලිටි වන්නාවූද ලාභ අලාභ දෙකින් මිරිකී ගියාවූද, අඥානයෝ සමථ-විදර්ශනා වශයෙන් ලැබිය යුතු ලෞකික ලොකොත්තර සමාධියකට නොපැමිණෙන්නාහ.”</div>
                        </div>
                    </div>
                    <div class="centre ct_sutta ending">ආයුෂ්මත් සෙතුච්ඡ තෙරණුවෝ මේ ගාථාව වදාළහ.</div>
                </div>
                <div class="subhead ct_sutta" node-id="4410115">
                    <span class="subhead ct_sutta">3. බන්ධුර ථේර ගාථා</span>
                    <div class="subhead-contents">
                        <div class="paragraph" para="103">
                            <span class="paranum">103</span>
                            <div class="bodytext">“මම මේ ආමිස ලාභයෙන් ප්‍රයෝජන ඇත්තෙක් නොවෙමි. දහම් රසයෙන් හටගත් සුව ඇත්තෙක් වෙමි. පිනා ගියෙමි. රසයෙන් අග්‍ර උතුම් දහම් රසය පානය කොට විෂක් සමග හෙවත් විෂක් වැනි ආමිසය සමග එකතු බවක් නොකරන්නෙමි.”</div>
                        </div>
                    </div>
                    <div class="centre ct_sutta ending">ආයුෂ්මත් බන්ධුර තෙරණුවෝ මේ ගාථාව වදාළහ.</div>
                </div>
                <div class="subhead ct_sutta" node-id="4410116">
                    <span class="subhead ct_sutta">4. ඛිතක ථේර ගාථා</span>
                    <div class="subhead-contents">
                        <div class="paragraph" para="104">
                            <span class="paranum">104</span>
                            <div class="bodytext">“විස්මයෙකි, මාගේ රූපකය හෑල්ලුව ගියේය. මහත්වූ ප්‍රීති සහිත සුඛයෙන් පහස්නා ලද්දේවේ. සුළඟින්, මෙහෙයන ලද පුළුන් රොදක් මෙන් මාගේ කය ඉපිලනුයේ අහසට නගිනුයේම වේ.”</div>
                        </div>
                    </div>
                    <div class="centre ct_sutta ending">ආයුෂ්මත් ඛිතක තෙරණුවෝ මේ ගථාව වදාළහ.</div>
                </div>
                <div class="subhead ct_sutta" node-id="4410117">
                    <span class="subhead ct_sutta">5. මලිතවම්හ ථේර ගාථා</span>
                    <div class="subhead-contents">
                        <div class="paragraph" para="105">
                            <span class="paranum">105</span>
                            <div class="bodytext">“භොජන සප්පායයාගේ හෙවත් හිත පථ්‍ය ආහාරයන්ගේ නොලැබීමෙන් හටගත් උකටලී බැව් ඇත්තෙම් නමුදු වෙසෙම්මය. (හිත පථ්‍යාහාර ලාභයෙන් යම් දවසෙක) සිත් අලවන්නෙම් නමුදු සෙසු සප්පායයන්ගේ නොලැබීමෙන් එයින් නික්මයෙමි. නුවණැති පුද්ගල තෙමේ අවැඩ ඇසුරුකොට ඇති වාසයෙක් නොම වසන්නේය.”</div>
                        </div>
                    </div>
                    <div class="centre ct_sutta ending">ආයුෂ්මත් මලිතවම්හ තෙරණුවෝ මේ ගාථාව වදාළහ.</div>
                </div>
                <div class="subhead ct_sutta" node-id="4410118">
                    <span class="subhead ct_sutta">6. සුහෙමන්ත ථේර ගාථා</span>
                    <div class="subhead-contents">
                        <div class="paragraph" para="106">
                            <span class="paranum">106</span>
                            <div class="bodytext">“අඥාන තැනැත්තේ සිය ගණන් ලක්ෂණ දරන්නාවූ අර්ථයාගේ එක් ලක්ෂණ මාත්‍රයක්ම දක්නා සුලුවෙයි. ප්‍රාඥ තැනැත්තේ වනාහි සියගණන් ලිංග ලක්ෂණයන් දක්නේයි.”</div>
                        </div>
                    </div>
                    <div class="centre ct_sutta ending">ආයුෂ්මත් සුහෙමන්ත තෙරණුවෝ මේ ගාථාව වදාළහ.</div>
                </div>
                <div class="subhead ct_sutta" node-id="4410119">
                    <span class="subhead ct_sutta">7. ධම්මසව ථේර ගාථා</span>
                    <div class="subhead-contents">
                        <div class="paragraph" para="107">
                            <span class="paranum">107</span>
                            <div class="bodytext">(ගෙයි විසීමෙහි දෝසයද පැවිද්දෙහි අනුසස්ද නුවණින්) “කිරා මැන බලා ගිහිගෙන් නික්ම පැවිද්දට පැමිණියෙමි. මා විසින් විද්‍යාවෝ පැමිණෙන ලදහ. බුදුහුගේ අනුශාසනය කරනලදී.”</div>
                        </div>
                    </div>
                    <div class="centre ct_sutta ending">ආයුෂ්මත් ධම්මසව තෙරණුවෝ මේ ගාථාව වදාළහ.</div>
                </div>
                <div class="subhead ct_sutta" node-id="4410120">
                    <span class="subhead ct_sutta">8. ධම්මසව පිතු ථේර ගාථා</span>
                    <div class="subhead-contents">
                        <div class="paragraph" para="108">
                            <span class="paranum">108</span>
                            <div class="bodytext">“එක්සිය විසි වයස් ඇති ඒ මම පැවිද්දට පැමිණියෙමි. මා විසින් ත්‍රිවිද්‍යාවෝ ලබන ලදහ. බුදුහුගේ ශාසනය කරන ලදී.”</div>
                        </div>
                    </div>
                    <div class="centre ct_sutta ending">ආයුෂ්මත් ධම්මසව පිතු තෙරණුවෝ මේ ගාථාව වදාළහ.</div>
                </div>
                <div class="subhead ct_sutta" node-id="4410121">
                    <span class="subhead ct_sutta">9. සංඝරක්ඛිත ථේර ගාථා</span>
                    <div class="subhead-contents">
                        <div class="paragraph" para="109">
                            <span class="paranum">109</span>
                            <div class="bodytext">“මේ මහණ තෙම රහසිගතව සිටගෙන අතිශයින් සත්වයනට අනුකම්පාකරන සුලු භගවත්හුගේ ප්‍රතිපත්ති ශාසනය ගණන් ගනිතැයි නොහඟිම්. ඒ එසේමැයි මේ මහණ තෙම වෙනෙහි තරුණ ස්වභාවය ඇති මුව දෙනක මෙන් ස්වභාවයෙහි පිහිටි ඉන්ද්‍රියයන් ඇත්තේ වාසය කෙරෙයි”</div>
                        </div>
                    </div>
                    <div class="centre ct_sutta ending">ආයුෂ්මත් සංඝරක්ඛිත තෙරණුවෝ මේ ගාථාව වදාළහ.</div>
                </div>
                <div class="subhead ct_sutta" node-id="4410122">
                    <span class="subhead ct_sutta">10. උසභ ථේර ගාථා</span>
                    <div class="subhead-contents">
                        <div class="paragraph" para="110">
                            <span class="paranum">110</span>
                            <div class="bodytext">“කඳු මුදුන්වල අලුත හටගත් මහත් වූ මෙඝ ජලයෙන් තෙමීගිය නාගාදී වෘක්ෂයෝ යහපත්ව වැඩී ගියාහු විවේකය රිසිවන අරණ්‍යගත සංඥා ඇති උසභ මහණ හට මතු මතුයෙහි ආරොග්‍ය හෙවත් සිත පිළිබඳ භාවනා විෂයෙහි යොග්‍ය බව උපදවන්නාහ.”</div>
                        </div>
                    </div>
                    <div class="centre ct_sutta ending">ආයුෂ්මත් උසභ තෙරණුවෝ මේ ගාථාව වදාළහ.</div>
                </div>
            </div>
            <div class="centre ct_vagga ending">වග්ගො එකාදසමො නිට්ඨිතො.</div>
            <div class="paragraph udana" para="udana"></div>
        </div>
        <div class="title ct_vagga" node-id="441012">
            <span class="title ct_vagga">12. ද්වාදසමවග්ගො</span>
            <div class="title-contents">
                <div class="subhead ct_sutta" node-id="4410123">
                    <span class="subhead ct_sutta">1. ජෙන්ත ථේර ගාථා</span>
                    <div class="subhead-contents">
                        <div class="paragraph" para="111">
                            <span class="paranum">111</span>
                            <div class="bodytext">“ගිහි සැපත් හැරපියා පැවිදිවනු ඒකාන්තයෙන් දුෂ්කරය, ගෘහයෝ දුකසේ විසිය යුත්තාහ. පැවිදිව පිරිය යුතු ධර්මය ගැඹුරුය. භොගයෝ දුකසේ ලැබිය යුත්තාහ. මේ බුදුසසුන්හි ලත් පරිදි පසයෙන් අපගේ දිවි පැවතුමුදු දුකය. නිරතුරු අනිත්‍යභාවය සිතන්නට යුතුමය.”</div>
                        </div>
                    </div>
                    <div class="centre ct_sutta ending">ආයුෂ්මත් ජෙන්ත තෙරණුවෝ මේ ගාථාව වදාළහ.</div>
                </div>
                <div class="subhead ct_sutta" node-id="4410124">
                    <span class="subhead ct_sutta">2. වච්ඡගොත්ත ථේර ගාථා</span>
                    <div class="subhead-contents">
                        <div class="paragraph" para="112">
                            <span class="paranum">112</span>
                            <div class="bodytext">“මම පූර්වෙනිවාසානුස්මෘති ඥානාදි ත්‍රිවිද්‍යාවන් ලදුයෙම් වෙමි. මහත්වූ ධ්‍යාන ඇත්තෙම් වෙමි. චිත්ත සමථයෙහි දක්ෂයෙමි. මා විසින් ස්වාර්ථය නම් අර්හත්වය අනුක්‍රමයෙන් පැමිණෙන ලද්දේය. බුදුහුගේ සසුන් කරණ ලදී.”</div>
                        </div>
                    </div>
                    <div class="centre ct_sutta ending">ආයුෂ්මත් වච්ඡගොත්ත තෙරණුවෝ මේ ගාථාව වදාළහ.</div>
                </div>
                <div class="subhead ct_sutta" node-id="4410125">
                    <span class="subhead ct_sutta">3. වනවච්ඡ ථේර ගාථා</span>
                    <div class="subhead-contents">
                        <div class="paragraph" para="113">
                            <span class="paranum">113</span>
                            <div class="bodytext">“පහන්දිය ඇත්තාවූ පුළුල් ගල් ඇත්තාවූ වඳුරු ආදී මෘගයන්ගෙන් ගැවසීගත් දිය සෙවෙලින් වැසීගියාවූ (මා විසූ පෙදෙස්හි) ඒ පර්වතයෝ මා සිත් අලවන්නාහ.”</div>
                        </div>
                    </div>
                    <div class="centre ct_sutta ending">ආයුෂ්මත් වනවච්ඡතෙරණුවෝ මේ ගාථාව වදාළහ.</div>
                </div>
                <div class="subhead ct_sutta" node-id="4410126">
                    <span class="subhead ct_sutta">4. අධිමුත්ත ථේර ගාථා</span>
                    <div class="subhead-contents">
                        <div class="paragraph" para="114">
                            <span class="paranum">114</span>
                            <div class="bodytext">කුඩාඇළ දියත්තක් මෙන් ජීවිතය ගෙවීයන්නාහාම කය දැඩිකොටලීම බහුල කොට ඇති (ප්‍රණීත ආහාරාදීන්) ශාරීරික සුඛයෙන් ගිජු බවට පැමිණි ශ්‍රමණයාහට ශොභන ශ්‍රමණ භාවයෙක් කොයින්ද?”</div>
                        </div>
                    </div>
                    <div class="centre ct_sutta ending">ආයුෂ්මත් අධිමුත්ත තෙරණුවෝ මේ ගාථාව වදාළහ.</div>
                </div>
                <div class="subhead ct_sutta" node-id="4410127">
                    <span class="subhead ct_sutta">5. මහානාම ථේර ගාථා</span>
                    <div class="subhead-contents">
                        <div class="paragraph" para="115">
                            <span class="paranum">115</span>
                            <div class="bodytext">“හටගත් බොහෝ කෙළිඳ ඉඳුසල් රුක් ඇත්තාවූ බෙහෙත් ආදී වස්තූන් ලැබිය හැකි පර්වත ගුණයන්ගෙන් යශස්වීවූ නන්නන් රුක් ලියයෙන් වැසී ගියාවූ නොහොත් වෙසෙන තැන්වූ බැවින් තට උපකරණවූ “නොසාදක” නම් පර්වතයෙන් ඒ තෝ පිරිහෙන්නෙහිය.”</div>
                        </div>
                    </div>
                    <div class="centre ct_sutta ending">ආයුෂ්මත් මහානාම තෙරණුවෝ මේ ගාථාව වදාළහ.</div>
                </div>
                <div class="subhead ct_sutta" node-id="4410128">
                    <span class="subhead ct_sutta">6. පාරාසරිය ථේර ගාථා</span>
                    <div class="subhead-contents">
                        <div class="paragraph" para="116">
                            <span class="paranum">116</span>
                            <div class="bodytext">“චක්ෂුරාදි ආයතන සය පිළිබඳ කෙළෙස් ප්‍රහාණ වශයෙන් හැරපියා රක්නා ලද සදොර ඇත්තෙම් වෙමි. කායාදීන් යහපත් පාපයෙන් වැළක ගියෙමි. සංසාරදුකට මුල්ව සිටි අවිද්‍යා භව තෘෂ්ණා මූලය ආර්ය මාර්ගයෙන් වමාරා පියා මා විසින් කලක් පැවති කෙලෙස් නැති කිරීම නම්වූ නිර්වාණයට පැමිණෙන ලදී.”</div>
                        </div>
                    </div>
                    <div class="centre ct_sutta ending">ආයුෂ්මත් පාරාසරිය තෙරණුවෝ මේ ගාථාව වදාළහ.</div>
                </div>
                <div class="subhead ct_sutta" node-id="4410129">
                    <span class="subhead ct_sutta">7. යස ථේර ගාථා</span>
                    <div class="subhead-contents">
                        <div class="paragraph" para="117">
                            <span class="paranum">117</span>
                            <div class="bodytext">(මම පෙර ගිහිව සිටි සෙමෙහි) “ශොභමානවූ කොකුම් සඳුන් විලවුනෙන් යහපත් සේ ගල්වන ලදුයෙමි. මහඟු කසීවත් වස්ත්‍ර කොට ඇතියෙම් වීමි. සියලු ආභරණයන්ගෙන් අලංකෘතවීමි. (දැන්) ත්‍රිවිද්‍යාවන්ට පැමිණ ගතිමි. බුදුන්ගේ ශාසනය මා විසින් කරණලදී.”</div>
                        </div>
                    </div>
                    <div class="centre ct_sutta ending">ආයුෂ්මත් යස තෙරණුවෝ මේ ගාථාව වදාළහ.</div>
                </div>
                <div class="subhead ct_sutta" node-id="4410130">
                    <span class="subhead ct_sutta">8. කිම්බිල ථේර ගාථා</span>
                    <div class="subhead-contents">
                        <div class="paragraph" para="118">
                            <span class="paranum">118</span>
                            <div class="bodytext">“බාල්‍ය - යෞවනාදි වයස (තෝ වහා යවයි) දෙවියන් විසින් අණවන ලද්දක්හු මෙන් අඩුවෙමින් විනාශයට පැමිණෙමින් දිවෙයි. ස්වකීය ස්වභාවයෙන් සිටගත් මේ රූපය අනෙකක් මෙන් මට වැටහේ, ඒ මා ගැතිවූම, වියොග වාස විරහිතවූම මාගේ ආත්මභාවය අනෙකක්හුගේ මෙන් සිහි කෙරෙම්.”</div>
                        </div>
                    </div>
                    <div class="centre ct_sutta ending">ආයුෂ්මත් කිම්බිල තෙරණුවෝ මේ ගාථාව වදාළහ.</div>
                </div>
                <div class="subhead ct_sutta" node-id="4410131">
                    <span class="subhead ct_sutta">9. වජ්ජිපුත්ත ථේර ගාථා</span>
                    <div class="subhead-contents">
                        <div class="paragraph" para="119">
                            <span class="paranum">119</span>
                            <div class="bodytext">“ගෞතමයෙනි, රුක්මුල ලැහැබකට පැමිණ නිවන සිත්හි තබාගෙන විදසුන් සහිත මග වඩාලන්න. අධිකුශල ධර්මයන්හි පමා නොවන්න. බිලි, බිලි, ක්‍රියාව “බිලි බිලි” යන ශබ්දය තොපට කුමක් කරන්නීද?”</div>
                        </div>
                    </div>
                    <div class="centre ct_sutta ending">ආයුෂ්මත් වජ්ජපුත්ත තෙරණුවෝ මේ ගාථාව වදාළහ.</div>
                </div>
                <div class="subhead ct_sutta" node-id="4410132">
                    <span class="subhead ct_sutta">10. ඉසිදත්ත ථේර ගාථා</span>
                    <div class="subhead-contents">
                        <div class="paragraph" para="120">
                            <span class="paranum">120</span>
                            <div class="bodytext">“මා විසින් සියලුම පංචස්කන්ධයෝ විදර්ශනා ඥාන සහිත මාර්ග ප්‍රඥායෙන් පිරිසිඳ දන්නා ලද්දාහු අවිජ්ජා-තණ්හා නම්වූ සිඳ හල මුල් ඇත්තාහු සිටිනාහ. දුක්ඛක්ඛය නම්වූ නිර්වාණය මා විසින් ලබන ලද්දේය. ආසවක්ඛය නම්වූ නිර්වාණය මා විසින් පැමිණෙන ලදී.”</div>
                        </div>
                    </div>
                    <div class="centre ct_sutta ending">ආයුෂ්මත් ඉසිදත්ත තෙරණුවෝ මේ ගාථාව වදාළහ.</div>
                </div>
            </div>
            <div class="centre ct_vagga ending">වග්ගො ද්වාදසමො නිට්ඨිතො.</div>
            <div class="paragraph udana" para="udana"></div>
        </div>
    </div>
    <div class="centre ct_nipatha ending">එක නිපාතය නිමි.</div>
    <div class="paragraph udana" para="udana"></div>
</div>