<div class="chapter ct_vagga" node-id="33130">
    <span class="chapter ct_vagga">4. දාන වර්‍ගය</span>
    <div class="chapter-contents">
        <div class="subhead ct_sutta" node-id="33131">
            <span class="subhead ct_sutta">1. දාන සූත්‍රය</span>
            <div class="subhead-contents">
                <div class="paragraph" para="31">
                    <span class="paranum">31</span>
                    <div class="bodytext">“මහණෙනි, මේ දානයෝ අටක් වෙත්.</div>
                    <div class="bodytext">“කවර අටක්ද යත්? ඉදිරියට පැමිණියෙකු දැක එකෙනෙහි හිඳුවා සත්කාරකොට දානය දෙයි. ලෝ වැස්සාගේ ගැරහීමට හෝ අපායට දුකට භයින් දානය දෙයි. ’පළමු මට මෙනම් දෙයක් දුන්නේය’ යි සලකා දානය දෙයි. ’මතු මට මෙනම් දෙයක් දෙන්නේය’ යි සලකා දානය දෙයි. දානය නම් ’බුද්‍ධාදී උතුමන් විසින් පසස්නා ලද්දේය’ යි දානය දෙයි. ’මම ආහාර පිසමි, මොවුහු නොපිසින්නාහ, නොපිසින්නවුන්ට නොදීම නුසුදුසුය’ යි දානය දෙයි. ’මේ දානය දෙන්නාවූ මට යහපත්වූ කීර්ති ඝෝෂාව පැන නගීය’ යි දානය දෙයි. සමථ විදර්‍ශනාදී සිත මෘදු කිරීම පිණිස අලඞ්කාර කිරීම පිණිස දානය දෙයි. මහණෙනි, මේ දානයෝ අටක් වෙත්.</div>
                </div>
            </div>
        </div>
        <div class="subhead ct_sutta" node-id="33132">
            <span class="subhead ct_sutta">2. සප්පුරිසානුයාතධම්ම සූත්‍රය</span>
            <div class="subhead-contents">
                <div class="paragraph" para="32">
                    <span class="paranum">32</span>
                    <div class="bodytext">“මහණෙනි, ශ්‍රද්‍ධාවෙන් දෙන දානයද, (අපකීර්තියට) ලජ්ජාවෙන් දෙන දානයද, කුශල චේතනාවෙන් දෙන දානයද, යන මේ දාන ධර්මයෝ සත්පුරුෂයන් විසින් අනුගමනය කළාහුය. මේ දන්දීම දෙව්ලොවට පමුණුවන්නාවූ (කුශල ධර්මයක්යයි) කියත්. ඒ දානමය කුශල ක්‍රියාවෙන් දෙව් ලොවට යේ.’’</div>
                </div>
            </div>
        </div>
        <div class="subhead ct_sutta" node-id="33133">
            <span class="subhead ct_sutta">3. අට්ඨදානවත්‍ථු සූත්‍රය</span>
            <div class="subhead-contents">
                <div class="paragraph" para="33">
                    <span class="paranum">33</span>
                    <div class="bodytext">“මහණෙනි, මේ දාන වස්තූහු අටෙක් වෙත්. කවර අටෙක්ද යත්? ඡන්‍දයෙන් (ප්‍රේමයෙන්) දන්දෙයි. ද්වේෂයෙන් දන්දෙයි. මොහයෙන් දන්දෙයි. ගර්‍හාවට දන්දෙයි. පියමුතු පරම්පරාවෙහි දී පුරුදුය, කළ පුරුදුය, පුරාණ කුල සිරිත පිරිහෙලන්නට නුසුදුසුයයි දන්දෙයි. ’මම මේ දානය දී ශරීරයාගේ බිඳීයාමෙන් මරණින් මතු යහපත් ගති ඇති ස්වර්‍ග ලෝකයෙහි උපදින්නෙමි’ යි දන් දෙයි. මේ දානය දෙන්නාවු මාගේ සිත පහදී, සිත පැහැදීමෙන් සොම්නස උපදීයයි දන්දෙයි. සමථ විදර්‍ශනාදී සිත මෘදු කිරීම පිණිස, අලංකාර කිරීම පිණිස දන්දෙයි. මහණෙනි, මේ දාන වස්තූහු අටෙක් වෙත්.</div>
                </div>
            </div>
        </div>
        <div class="subhead ct_sutta" node-id="33134">
            <span class="subhead ct_sutta">4. ඛෙත්තූපම සූත්‍රය</span>
            <div class="subhead-contents">
                <div class="paragraph" para="34">
                    <span class="paranum">34</span>
                    <div class="bodytext">“මහණෙනි, අඞ්ග අටකින් යුක්තවූ කෙතෙහි වපුරණ ලද බීජය ධාන්‍ය ඵල වශයෙන් මහත්ඵල නොවේ. මහත්වූ ආශ්වාදය නොවේ. අභිවෘද්ධියක්ද නොවේ. කෙසේ අඞ්ග අටකින් යුක්තවූයේද යත්?</div>
                    <div class="bodytext">“මහණෙනි, මෙහි කෙතෙහි වල ගොඩැලි ඇත්තේ වෙයි. ගල් බොරළු ඇත්තේද වෙයි. ජල බහුලවූයේද වෙයි. නගුලෙන් හාන්නට නොහැකිවූ තද භූමිය ඇත්තේද වෙයි. ජලය පමුණුවා ගැනීම දුෂ්කරවූයේද වෙයි. ජලය බැසයාම දුෂ්කරවූයේද වෙයි. (සෑහෙන ප්‍රමාණ) ලොකු කුඩා වේලි (දිය කානු) නැත්තේද වෙයි. (යොග්‍යවූ) නියරවල් නැත්තේද වේ. මහණෙනි, මෙසේ අෂ්ටාඞ්ගයෙන් යුක්තවූ කෙතෙහි වපුරණ ලද බීජය ධාන්‍ය ඵල වශයෙන් මහත්ඵල නොවේ. මහත්වූ ආශ්වාදය නොවේ. වී වැඩීමෙන් අභිවෘද්‍ධියක්ද නොවේ.</div>
                    <div class="bodytext">“මහණෙනි, එපරිද්දෙන්ම වනාහි අෂ්ටාඞ්ග සමන්විතවූ මහණ බමුණන් විෂයෙහි දෙන ලද දානය මහත්ඵල නොවේ. මහානිශංස නොවේ. මහත්වූ ප්‍රභාවයක් නොවේ. මහත්වූ පතළවීමක් නොවේ.</div>
                    <div class="bodytext">“කෙසේ අෂ්ටාඞ්ග සමන්විතවූ මහණ බමුණන් විෂයෙහිද යත්? මහණෙනි, මේ ලොකයෙහි ශ්‍රමණ බ්‍රාහ්මණයෝ මිසදිටුවෝ වෙත්. මිත්‍ථ්‍යා අදහස් ඇත්තෝ වෙත්. මුසාවාදාදී චතුර්විධ වාග් දුශ්චරිතයෙන් යුක්තවූවෝ වෙත්. ප්‍රාණඝාතාදී ත්‍රිවිධ කාය දුශ්චරිතයෙන් යුක්තවූවෝ වෙත්. පවිටුවූ ජීවිකා වෘත්ති ඇත්තාහු වෙත්. පවිටුවූ ව්‍යායාම් ඇත්තාහු වෙත්. පවිටුවූ සිත් ඇත්තාහු වෙත්. පාප අරමුණුවලින් එකඟවූ සිත් ඇත්තාහු වෙත්. මහණෙනි, එපරිද්දෙන්ම වනාහි අෂ්ටාඞ්ග සමන්විතවූ මහණ බමුණන් විෂයෙහි දෙන ලද දානය මහත්ඵල නොවේ. මහානිශංස නොවේ. මහත්වූ ප්‍රභාවයක් නොවේ. මහත්වූ පතළවීමක් නොවේ.</div>
                    <div class="bodytext">“ මහණෙනි, (අන්‍යවූ) අෂ්ටාඞ්ගයකින් යුක්තවූ කෙතෙහි වපුරණ ලද බීජය මහත්ඵල වේ. මහත්වූ ආශ්වාදය වේ. වී වැඩීමෙන් අභිවෘද්‍ධිය වේ. කෙසේවූ අෂ්ටාඞ්ගයෙන් යුක්තවූ කෙතෙහිද යත්?</div>
                    <div class="bodytext">“මහණෙනි, මෙහි කෙත වල ගොඩැලි රහිත වෙයි. ගල් බොරළු රහිත වෙයි. ජල බහුල නොවෙයි. ගැඹුරට හාන්නට හැකිවූ මෘදුවූ බිම වෙයි. ජලය පමුණුවා ගැනීම සුකරවූයේ වෙයි. ජලය බැසයාම සුකරවූයේ වෙයි. සෑහෙන ප්‍රමාණ ලොකු කුඩා දිය වේලි ඇත්තේ වෙයි. (යොග්‍යවූ) නියරවල් ඇත්තේ වේ. මහණෙනි, මෙසේ අෂ්ටාඞ්ගයෙන් යුක්තවූ කෙතෙහි වපුරණ ලද බීජය ධාන්‍ය ඵල වශයෙන් මහත්ඵල වේ. මහත්වූ ආශ්වාදය වේ. වී වැඩීමෙන් අභිවෘද්‍ධිය වේ.</div>
                    <div class="bodytext">“මහණෙනි, එපරිද්දෙන්ම වනාහි අෂ්ටාඞ්ගයෙන් යුක්තවූ ශ්‍රමණ බ්‍රාහ්මණයන් විෂයෙහි දෙන ලද දානයද මහත් ඵල වේ. මහානිශංස වේ. මහත්වූ ප්‍රභාවය වේ. මහක්වූ පතළවීම වේ. කෙසේ අෂ්ටාඞ්ග සමන්විතවූ ශ්‍රමණ බ්‍රාහ්මණයන් විෂයෙහිද යත්?</div>
                    <div class="bodytext">“මහණෙනි, මේ ශාසනයෙහි ශ්‍රමණ බ්‍රාහ්මණයෝ සම්‍යක් දෘෂ්ටික වෙත්. සම්‍යක් කල්පනා ඇත්තාහු වෙත්. මුසාවාදාදියෙන් තොරව සම්‍යක් වචන ඇත්තාහු වෙත්. ප්‍රාණඝාතාදියෙන් තොරව යහපත් කර්මාන්ත ඇත්තාහු වෙත්. එක්විසි අනෙසන ධර්මයන්ගෙන් තොරව යහපත් ජීවිකා ඇත්තාහු වෙත්. සතර සම්‍යක් ප්‍රධාන වීර්‍ය්‍යයෙන් යුක්තවූවාහු වෙත්. සතර සතිපට්ඨාන ධර්මයෙන් යුක්තවූ, සම්‍යක් සිහියෙන් යුක්තවූවාහු වෙත්. ප්‍රථමද්‍ධ්‍යානාදී සම්‍යක් සමාධියෙන් යුක්තවූවාහු වෙත්.</div>
                    <div class="bodytext">“මහණෙනි, අෂ්ටාඞ්ගයෙන් යුක්තවූ ශ්‍රමණ බ්‍රාහ්මණයන් විෂයෙහි දෙන ලද දානයද මහත් ඵල වේ. මහානිශංස වේ. මහත්වූ ප්‍රභාවය වේ. මහක්වූ පතළවීම වේ.’’</div>
                    <div class="bodytext">(1) ’’යම්සේ වනාහි සාරවත්වූ කෙතෙහි වපුරණ ලද බීජ සම්පත්තිය වර්‍ෂාව ඇතිවූ කල්හි ධ්‍යාන ඵල සම්පත්තියට හේතුවේ. පණු, මැසි ආදී උවදුරෙන් තොරවීම ඇතිවූ කල්හි තොරවීම ඇතිවු කල්හි අස්වැන්න වැඩිවීම නම්වූ වෘද්‍ධි සම්පදාව ඇතිවේ. (ඉක්බිති) තුන්වැනිවූ විපුලබව නමැති සම්පදාව ඇතිවේ. ඉන්පසු සම්පූර්‍ණ ඵලයවූ චිත්ත සම්පදාව ඇතිවේ.</div>
                    <div class="bodytext">(2) ’’එපරිද්දෙන්ම වනාහි සමෘද්‍ධවූ සිල්වතුන් විෂයෙහි දෙන ලද භෝජන සම්පත්ති තෙම ත්‍රිවිධ කුශල සම්පත්තියට පමුණුවයි. ඒ කරණ ලද කුශල ධර්‍මය සම්පූර්‍ණ හෙයිනි. එහෙයින් මේ ලෝකයෙහි ත්‍රිවිධ සම්පත්තිය කැමති වන්නාවූ පුද්ගල තෙම ක්‍ෂෙත්‍ර සම්පත්ති ආදියෙන් සමෘද්ධ වෙත්වා.</div>
                    <div class="bodytext">(3) ’’පරිපූර්‍ණ ප්‍රඥා ඇත්තාවූ, බුද්‍ධාදී උතුමන් සේවනය කෙරෙත්වා. එසේවූ කල්හි ත්‍රිවිධ සම්පත්තීහු සමෘද්‍ධ වෙත්. ත්‍රිවිද්‍යා පසළොස් චරණ ධර්‍මයන්ගෙන් යුක්තවූයේ, චිත්ත සම්පත්තිය ලැබ සම්පූර්‍ණ කර්‍මය කරයි. (එකල) සම්පූර්‍ණ අන්‍ර්‍ථ සම්පත්තියද ලබයි.</div>
                    <div class="bodytext">(4) ’’ලොකය තත්ත්‍වාකාරයෙන් දැන දෘෂ්ටි විශුද්‍ධි ඥාන සම්පත්තියට පැමිණෙන්නේය. ශ්‍රොතාපත්ති මාර්‍ගයට පැමිණ, සම්පූර්‍ණ සිත් ඇත්තේ, අර්‍හත්වයට පැමිණේ. සියලු කෙලෙස් මල කම්පා කොට හැර, නිර්‍වාණ සම්පත්තියට පැමිණ, සියලු දුකින් මිදේ. සියලු දුකින් මිදුනාවූ ඒ නිර්‍වාණ සම්පත්ති තොම, සර්‍වසම්පදා නම් වේ.</div>
                </div>
            </div>
        </div>
        <div class="subhead ct_sutta" node-id="33135">
            <span class="subhead ct_sutta">5. දානුප්පත්ති සූත්‍රය</span>
            <div class="subhead-contents">
                <div class="paragraph" para="35">
                    <span class="paranum">35</span>
                    <div class="bodytext">“මහණෙනි, මේ කරුණු අට දානය ඇතිවීමට හේතු වෙත්.</div>
                    <div class="bodytext">“කවර අටෙක්ද යත්? මහණෙනි, මේ ලොකයෙහි ඇතැම් පුද්ගලයෙක් තෙම ශ්‍රමණයෙකුට හෝ බහා තබන ලද (නෙරපණ ලද) පවු ඇති හෙයින් බ්‍රාහ්මණ නම්වූ ක්‍ෂීණාශ්‍රවයෙකුට හෝ, ආහාර, පාන, වස්ත්‍ර, යානා, මල් ගඳ විලවුන්, සයනාසන, ආවාස, පහන් තෙල් ආදීවූ දානය දෙයි. හෙතෙම යමක් දේ නම් එය ප්‍රාර්ත්‍ථනා කරයි. හෙතෙම පඤ්චාම ගුණයන්ගෙන් සතුටුවන්නාවූ, ඒ ඔවුන්ගේ අඞ්ගයක් වශයෙන් සලකන්නාවූ, එය පාවිච්චි කරන්නාවූ, ක්‍ෂත්‍රිය මහාසාර කුලවතුන් හෝ, බ්‍රාහ්මණ මහාසාර කුලවතුන් හෝ, ගෘහපති මහාසාර කුලවතුන් හෝ, දකියි. (එකල්හි) ඔහුට මෙබඳු අදහසක් වෙයි. ’අනේ, මම ඒකාන්තයෙන්ම ශරීරය බිඳී යාමෙන් මරණින් මතු ක්‍ෂත්‍රිය මහාසාර කුලවතුන් හෝ, බ්‍රාහ්මණ මහාසාර කුලවතුන් හෝ, ගෘහපති මහාසාර කුලවතුන් හෝ, සම්බන්‍ධය ඇතිව (ඒ කුලයෙක්හි) උපදින්නේ නම් (ඉතා යෙහෙකි.)’ හෙතෙම එය සිත තබයි. ඒ සිත ස්ථිර කරයි. ඒ සිත වඩයි. ඔහුගේ ඒ මතු මාර්‍ග ඵල පිණිස නොවඩන ලද්දාවූ, හීනවූ, පඤ්චකාම ගුණයෙහි ඇලුනාවූ, සිත එහි ඉපැත්ම පිණිස පවතී. (හේතුවෙයි.) හෙද වනාහි සිල්වත්හට යයි කියමි. දුශ්ශිලයාහට නොවේ.</div>
                    <div class="bodytext">“මහණෙනි, සිල්වත්හුගේ ප්‍රාර්ත්‍ථනා තොම ඉටුවෙයි. පිරිසිදු හෙයිනි. මහණෙනි, මේ ලොකයෙහි ඇතැමෙක් ශ්‍රමණයෙකුට හෝ බ්‍රාහ්මණයෙකුට හෝ ආහාර, පාන, වස්ත්‍ර, යානා, මල් ගඳ විලවුන්, සයනාසන, ආවාස, පහන් තෙල් ආදීවූ දානය දෙයිද, හෙතෙම යමක් දේ නම් එය ප්‍රාර්ත්‍ථනා කරයි. ඔහු විසින් චාතුර්මහාරාජික දෙවියෝ දීර්‍ඝායුෂ්කයෝය, ශරීර වර්‍ණ ඇත්තාහුය, සැප බොහෝකොට ඇත්තාහුයයි අසන ලද්දාහුය. (එකල්හි) ඔහුට මෙසේවූ සිතක් වෙයි. ’අනේ, මම ශරීරය බිඳීයාමෙන් මරණින් මතු චාතුර්මහාරාජික දෙවියන්ගේ සහවාසයට උපදින්නෙම් නම් (යෙහෙකි)’ යි හෙතෙම ඒ සිත පිහිටුවයි. ඒ සිත ස්ථිර කරයි. ඒ සිත වඩයි. ඔහුගේ ඒ මතු මාර්‍ග ඵල පිණිස නොවඩන ලද්දාවූ, හීනවූ පඤ්චකාම ගුණයෙහි ඇලුනාවූ සිත ඉපැත්ම පිණිස හේතුවෙයි. ශරීරය බිඳීයාමෙන් මරණින් මතු චාතුර්මහාරාජික දෙවියන්ට සහභාගීව උපදී. හෙද වනාහි සිල්වත්හට යයි කියමි. දුශ්ශිලයාහට නොවේ.</div>
                    <div class="bodytext">“මහණෙනි, සිල්වත්හුගේ ප්‍රාර්ත්‍ථනා තොම ඉටුවෙයි. පිරිසිදු හෙයිනි. මහණෙනි, මේ ලොකයෙහි ඇතැමෙක් ශ්‍රමණයෙකුට හෝ බ්‍රාහ්මණයෙකුට හෝ ආහාර, පාන, වස්ත්‍ර, යානා, මල් ගඳ විලවුන්, සයනාසන, ආවාස, පහන් තෙල් ආදීවූ දානය දෙයිද, හෙතෙම යමක් දේ නම් එය ප්‍රාර්ත්‍ථනා කරයි. ඔහු විසින් තව්තිසා දෙව්ලෝ වැසි දෙවියෝ් දීර්‍ඝායුෂ්කයෝය, ශරීර වර්‍ණ ඇත්තාහුය, සැප බොහෝකොට ඇත්තාහුයයි අසන ලද්දාහුය. (එකල්හි) ඔහුට මෙසේවූ සිතක් වෙයි. ’අනේ, මම ශරීරය බිඳීයාමෙන් මරණින් මතු තවුතිසා දෙව්ලෝ වැසි දෙවියන්ගේ සහවාසයට උපදින්නෙම් නම් (යෙහෙකි)’ යි හෙතෙම ඒ සිත පිහිටුවයි. ඒ සිත ස්ථිර කරයි. ඒ සිත වඩයි. ඔහුගේ ඒ මතු මාර්‍ග ඵල පිණිස නොවඩන ලද්දාවූ, හීනවූ පඤ්චකාම ගුණයෙහි ඇලුනාවූ සිත ඉපැත්ම පිණිස හේතුවෙයි. ශරීරය බිඳීයාමෙන් මරණින් මතු තව්තිසා දෙව්ලෝ වැසි දෙවියන්ට සහභාගීව උපදී. හෙද වනාහි සිල්වත්හට යයි කියමි. දුශ්ශිලයාහට නොවේ.</div>
                    <div class="bodytext">“මහණෙනි, සිල්වත්හුගේ ප්‍රාර්ත්‍ථනා තොම ඉටුවෙයි. පිරිසිදු හෙයිනි. මහණෙනි, මේ ලොකයෙහි ඇතැමෙක් ශ්‍රමණයෙකුට හෝ බ්‍රාහ්මණයෙකුට හෝ ආහාර, පාන, වස්ත්‍ර, යානා, මල් ගඳ විලවුන්, සයනාසන, ආවාස, පහන් තෙල් ආදීවූ දානය දෙයිද, හෙතෙම යමක් දේ නම් එය ප්‍රාර්ත්‍ථනා කරයි. ඔහු විසින් යාම දෙව්ලෝ වැසි දෙවියෝ දීර්‍ඝායුෂ්කයෝය, ශරීර වර්‍ණ ඇත්තාහුය, සැප බොහෝකොට ඇත්තාහුයයි අසන ලද්දාහුය. (එකල්හි) ඔහුට මෙසේවූ සිතක් වෙයි. ’අනේ, මම ශරීරය බිඳීයාමෙන් මරණින් මතු යාම දෙව්ලෝ වැසි දෙවියන්ගේ සහවාසයට උපදින්නෙම් නම් (යෙහෙකි)’ යි හෙතෙම ඒ සිත පිහිටුවයි. ඒ සිත ස්ථිර කරයි. ඒ සිත වඩයි. ඔහුගේ ඒ මතු මාර්‍ග ඵල පිණිස නොවඩන ලද්දාවූ, හීනවූ පඤ්චකාම ගුණයෙහි ඇලුනාවූ සිත ඉපැත්ම පිණිස හේතුවෙයි. ශරීරය බිඳීයාමෙන් මරණින් මතු යාම දෙව්ලො වැසි දෙවියන්ට සහභාගීව උපදී. හෙද වනාහි සිල්වත්හට යයි කියමි. දුශ්ශිලයාහට නොවේ.</div>
                    <div class="bodytext">“මහණෙනි, සිල්වත්හුගේ ප්‍රාර්ත්‍ථනා තොම ඉටුවෙයි. පිරිසිදු හෙයිනි. මහණෙනි, මේ ලොකයෙහි ඇතැමෙක් ශ්‍රමණයෙකුට හෝ බ්‍රාහ්මණයෙකුට හෝ ආහාර, පාන, වස්ත්‍ර, යානා, මල් ගඳ විලවුන්, සයනාසන, ආවාස, පහන් තෙල් ආදීවූ දානය දෙයිද, හෙතෙම යමක් දේ නම් එය ප්‍රාර්ත්‍ථනා කරයි. ඔහු විසින් තුසිත දෙව්ලෝ වැසි දෙවියෝ දීර්‍ඝායුෂ්කයෝය, ශරීර වර්‍ණ ඇත්තාහුය, සැප බොහෝකොට ඇත්තාහුයයි අසන ලද්දාහුය. (එකල්හි) ඔහුට මෙසේවූ සිතක් වෙයි. ’අනේ, මම ශරීරය බිඳීයාමෙන් මරණින් මතු තුසිත දෙව්ලෝ වැසි දෙවියන්ගේ සහවාසයට උපදින්නෙම් නම් (යෙහෙකි)’ යි හෙතෙම ඒ සිත පිහිටුවයි. ඒ සිත ස්ථිර කරයි. ඒ සිත වඩයි. ඔහුගේ ඒ මතු මාර්‍ග ඵල පිණිස නොවඩන ලද්දාවූ, හීනවූ පඤ්චකාම ගුණයෙහි ඇලුනාවූ සිත ඉපැත්ම පිණිස හේතුවෙයි. ශරීරය බිඳීයාමෙන් මරණින් මතු තුසිත දෙව්ලෝ වැසි දෙවියන්ට සහභාගීව උපදී. හෙද වනාහි සිල්වත්හට යයි කියමි. දුශ්ශිලයාහට නොවේ.</div>
                    <div class="bodytext">“මහණෙනි, සිල්වත්හුගේ ප්‍රාර්ත්‍ථනා තොම ඉටුවෙයි. පිරිසිදු හෙයිනි. මහණෙනි, මේ ලොකයෙහි ඇතැමෙක් ශ්‍රමණයෙකුට හෝ බ්‍රාහ්මණයෙකුට හෝ ආහාර, පාන, වස්ත්‍ර, යානා, මල් ගඳ විලවුන්, සයනාසන, ආවාස, පහන් තෙල් ආදීවූ දානය දෙයිද, හෙතෙම යමක් දේ නම් එය ප්‍රාර්ත්‍ථනා කරයි. ඔහු විසින් නිර්‍මාණරති දෙව්ලොව වැසි දෙවියෝ දීර්‍ඝායුෂ්කයෝය, ශරීර වර්‍ණ ඇත්තාහුය, සැප බොහෝකොට ඇත්තාහුයයි අසන ලද්දාහුය. (එකල්හි) ඔහුට මෙසේවූ සිතක් වෙයි. ’අනේ, මම ශරීරය බිඳීයාමෙන් මරණින් මතු නිර්‍මාණරති දෙව්ලෝ වැසි දෙව්ලෝ වැසි දෙවියන්ගේ සහවාසයට උපදින්නෙම් නම් (යෙහෙකි)’ යි හෙතෙම ඒ සිත පිහිටුවයි. ඒ සිත ස්ථිර කරයි. ඒ සිත වඩයි. ඔහුගේ ඒ මතු මාර්‍ග ඵල පිණිස නොවඩන ලද්දාවූ, හීනවූ පඤ්චකාම ගුණයෙහි ඇලුනාවූ සිත ඉපැත්ම පිණිස හේතුවෙයි. ශරීරය බිඳීයාමෙන් මරණින් මතු නිර්‍මාණරති දෙව්ලෝ වැසි දෙවියන්ට සහභාගීව උපදී. හෙද වනාහි සිල්වත්හට යයි කියමි. දුශ්ශිලයාහට නොවේ.</div>
                    <div class="bodytext">“මහණෙනි, සිල්වත්හුගේ ප්‍රාර්ත්‍ථනා තොම ඉටුවෙයි. පිරිසිදු හෙයිනි. මහණෙනි, මේ ලොකයෙහි ඇතැමෙක් ශ්‍රමණයෙකුට හෝ බ්‍රාහ්මණයෙකුට හෝ ආහාර, පාන, වස්ත්‍ර, යානා, මල් ගඳ විලවුන්, සයනාසන, ආවාස, පහන් තෙල් ආදීවූ දානය දෙයිද, හෙතෙම යමක් දේ නම් එය ප්‍රාර්ත්‍ථනා කරයි. ඔහු විසින් පරනිර්මිතවසවර්ති දෙව්ලෝ වැසි දෙවියෝ දීර්‍ඝායුෂ්කයෝය, ශරීර වර්‍ණ ඇත්තාහුය, සැප බොහෝකොට ඇත්තාහුයයි අසන ලද්දාහුය. (එකල්හි) ඔහුට මෙසේවූ සිතක් වෙයි. ’අනේ, මම ශරීරය බිඳීයාමෙන් මරණින් මතු පරනිර්මිතවසවර්ති දෙව්ලෝ වැසි දෙවියන්ගේ සහවාසයට උපදින්නෙම් නම් (යෙහෙකි)’ යි හෙතෙම ඒ සිත පිහිටුවයි. ඒ සිත ස්ථිර කරයි. ඒ සිත වඩයි. ඔහුගේ ඒ මතු මාර්‍ග ඵල පිණිස නොවඩන ලද්දාවූ, හීනවූ පඤ්චකාම ගුණයෙහි ඇලුනාවූ සිත ඉපැත්ම පිණිස හේතුවෙයි. ශරීරය බිඳීයාමෙන් මරණින් මතු පරනිර්මිතවසවර්ති දෙව්ලෝ වැසි දෙවියන්ට සහභාගීව උපදී. හෙද වනාහි සිල්වත්හට යයි කියමි. දුශ්ශිලයාහට නොවේ.</div>
                    <div class="bodytext">“මහණෙනි, සිල්වත්හුගේ ප්‍රාර්ත්‍ථනා තොම ඉටුවෙයි. පිරිසිදු හෙයිනි. මහණෙනි, මේ ලොකයෙහි ඇතැමෙක් ශ්‍රමණයෙකුට හෝ බ්‍රාහ්මණයෙකුට හෝ ආහාර, පාන, වස්ත්‍ර, යානා, මල් ගඳ විලවුන්, සයනාසන, ආවාස, පහන් තෙල් ආදීවූ දානය දෙයිද, හෙතෙම යමක් දේ නම් එය ප්‍රාර්ත්‍ථනා කරයි. ඔහු විසින් බ්‍රහ්මකායික දෙව්ලෝ වැසි දෙවියෝ දීර්‍ඝායුෂ්කයෝය, ශරීර වර්‍ණ ඇත්තාහුය, සැප බොහෝකොට ඇත්තාහුයයි අසන ලද්දාහුය. (එකල්හි) ඔහුට මෙසේවූ සිතක් වෙයි. ’අනේ, මම ශරීරය බිඳීයාමෙන් මරණින් මතු බ්‍රහ්මකායික දෙව්ලෝ වැසි දෙවියන්ගේ සහවාසයට උපදින්නෙම් නම් (යෙහෙකි)’ යි හෙතෙම ඒ සිත පිහිටුවයි. ඒ සිත ස්ථිර කරයි. ඒ සිත වඩයි. ඔහුගේ ඒ මතු මාර්‍ග ඵල පිණිස නොවඩන ලද්දාවූ, හීනවූ පඤ්චකාම ගුණයෙහි ඇලුනාවූ සිත ඉපැත්ම පිණිස හේතුවෙයි. ශරීරය බිඳීයාමෙන් මරණින් මතු බ්‍රහ්මකායික දෙවියන්ට සහභාගීව උපදී.</div>
                    <div class="bodytext">“හෙද වනාහි සිල්වත්හට යයි කියමි. දුශ්ශිලයාහට නොවේ. වීතරාගීහටයයි කියමි. රාගය සහිතවූවහුට නොවේ. මහණෙනි, සිල්වතාගේ ප්‍රාර්ථනාව ඉටුවෙයි. පහවූ රාග ඇති හෙයිනි. මහණෙනි, මේ අෂ්ටදානුප්පත්තීහු වෙත්.’’</div>
                </div>
            </div>
        </div>
        <div class="subhead ct_sutta" node-id="33136">
            <span class="subhead ct_sutta">6. පුඤ්ඤකිරියවත්‍ථු සූත්‍රය</span>
            <div class="subhead-contents">
                <div class="paragraph" para="36">
                    <span class="paranum">36</span>
                    <div class="bodytext">“මහණෙනි, මේ පුණ්‍ය ක්‍රියා වස්තූහු තිදෙනෙක් වෙත්. කවර තිදෙනෙක්ද යත්? දානමය පුණ්‍යක්‍රියා වස්තුවය, ශීලමය පුණ්‍ය ක්‍රියා වස්තුවය, භාවනාමය පුණ්‍ය ක්‍රියා වස්තුවය යන මොහුයි.</div>
                    <div class="bodytext">“මහණෙනි, මේ ලෝකයෙහි ඇතැමෙකු විසින් දානමය පුණ්‍ය ක්‍රියා වස්තුව ස්වල්පයක් කරණ ලද්දේ වෙයි. ශීලමය පුණ්‍ය ක්‍රියා වස්තුව ස්වල්පයක් කරණ ලද්දේ වෙයි. භාවනාමය පුණ්‍ය ක්‍රියා වස්තුව නූපදී. හෙතෙම ශරීරය බිඳී යෑමෙන් මරණින් මතු මනුෂ්‍යයන් අතර දුර්භාග්‍යයෙක් වෙයි. වස්තුව නැත්තාවූ පස්වැදෑරුම් නීච කුලවල උපදී.</div>
                    <div class="bodytext">“මහණෙනි, මේ ලෝකයෙහි ඇතැමෙකු විසින් දානමය පුණ්‍ය ක්‍රියා වස්තුව (මධ්‍යම) ප්‍රමාණයක් කරණ ලද්දේ වෙයි. ශීලමය පුණ්‍ය ක්‍රියා වස්තුව (මධ්‍යම) ප්‍රමාණයක් කරණ ලද්දේ වෙයි. භාවනාමය පුණ්‍ය ක්‍රියා වස්තුව නූපදී. හෙතෙම ශරීරය බිඳී යෑමෙන් මරණින් මතු මනුෂ්‍යයන් අතර සෞභාග්‍යයෙක් වෙයි. ධනවත්වූ ක්‍ෂත්‍රියාදී ත්‍රිවිධ කුලයන්හි උපදී.</div>
                    <div class="bodytext">“මහණෙනි, මේ ලෝකයෙහි ඇතැමෙකු විසින් දානමය පුණ්‍ය ක්‍රියා වස්තුව අධික ප්‍රමාණයක් කරණ ලද්දේ වෙයි. ශීලමය පුණ්‍ය ක්‍රියා වස්තුව අධික ප්‍රමාණයක් කරණ ලද්දේ වෙයි. භාවනාමය පුණ්‍ය ක්‍රියා වස්තුව නූපදී. හෙතෙම ශරීරය බිඳී යෑමෙන් මරණින් මතු චාතුර්මහාරාජික දෙවියන්ට සහභාගීව උපදී.</div>
                    <div class="bodytext">“මහණෙනි, එහි සිවු වරම් මහ රජ දරුවෝ දානමය පුණ්‍ය ක්‍රියා වස්තුව අධික වශයෙන් කොට, ශීලමය පුණ්‍ය ක්‍රියා වස්තුව අධික වශයෙන් කොට, දිව්‍යමයවූ ආයුෂයෙන්ද, දිව්‍යමයවූ ශරීර වර්‍ණයෙන්ද, දිව්‍යමයවූ සැපයෙන්ද, දිව්‍යමයවූ යසසින්ද, දිව්‍යමයවූ අධිපති භාවයෙන්ද, දිව්‍යමයවූ රූපයෙන්ද, දිව්‍යමයවූ ශබ්දයෙන්ද, දිව්‍යමයවූ සුවඳින්ද, දිව්‍යමයවූ රසයෙන්ද, දිව්‍යමයවූ ස්පර්‍ශයෙන්ද යන කරුණු දශයෙන් සෙසු මහරජ දෙව් පිරිස අභිභවනය කරත්.</div>
                    <div class="bodytext">“මහණෙනි, මේ ලෝකයෙහි ඇතැමෙකු විසින් දානමය පුණ්‍ය ක්‍රියා වස්තුව අධික ප්‍රමාණයක් කරණ ලද්දේ වෙයි. ශීලමය පුණ්‍ය ක්‍රියා වස්තුව අධික ප්‍රමාණයක් කරණ ලද්දේ වෙයි. භාවනාමය පුණ්‍ය ක්‍රියා වස්තුව නූපදී. හෙතෙම ශරීරය බිඳී යෑමෙන් මරණින් මතු චාතුර්මහාරාජික දෙවියන්ට සහභාගීව උපදී.</div>
                    <div class="bodytext">“මහණෙනි, එහි සිවු වරම් මහ රජ දරුවෝ දානමය පුණ්‍ය ක්‍රියා වස්තුව අධික වශයෙන් කොට, ශීලමය පුණ්‍ය ක්‍රියා වස්තුව අධික වශයෙන් කොට, දිව්‍යමයවූ ආයුෂයෙන්ද, දිව්‍යමයවූ ශරීර වර්‍ණයෙන්ද, දිව්‍යමයවූ සැපයෙන්ද, දිව්‍යමයවූ යසසින්ද, දිව්‍යමයවූ අධිපති භාවයෙන්ද, දිව්‍යමයවූ රූපයෙන්ද, දිව්‍යමයවූ ශබ්දයෙන්ද, දිව්‍යමයවූ සුවඳින්ද, දිව්‍යමයවූ රසයෙන්ද, දිව්‍යමයවූ ස්පර්‍ශයෙන්ද යන කරුණු දශයෙන් සෙසු මහරජ දෙව් පිරිස අභිභවනය කරත්.</div>
                    <div class="bodytext">“මහණෙනි, මේ ලෝකයෙහි ඇතැමෙකු විසින් දානමය පුණ්‍ය ක්‍රියා වස්තුව අධික ප්‍රමාණයක් කරණ ලද්දේ වෙයි. ශීලමය පුණ්‍ය ක්‍රියා වස්තුව අධික ප්‍රමාණයක් කරණ ලද්දේ වෙයි. භාවනාමය පුණ්‍ය ක්‍රියා වස්තුව නූපදී. හෙතෙම ශරීරය බිඳී යෑමෙන් මරණින් මතු තවුතිසා දෙව්ලෝ වැස්සන්ට සහභාගීව උපදී. මහණෙනි, එහි සක්දෙව් රජතමෙ දානමය පුණ්‍ය ක්‍රියා වස්තුව අධික වශයෙන් කොට, ශීලමය පුණ්‍ය ක්‍රියා වස්තුව අධික වශයෙන් කොට, දිව්‍යමයවූ ආයුෂයෙන්ද, දිව්‍යමයවූ ශරීර වර්‍ණයෙන්ද, දිව්‍යමයවූ සැපයෙන්ද, දිව්‍යමයවූ යසසින්ද, දිව්‍යමයවූ අධිපති භාවයෙන්ද, දිව්‍යමයවූ රූපයෙන්ද, දිව්‍යමයවූ ශබ්දයෙන්ද, දිව්‍යමයවූ සුවඳින්ද, දිව්‍යමයවූ රසයෙන්ද, දිව්‍යමයවූ ස්පර්‍ශයෙන්ද යන කරුණු දශයෙන් තව්තිසා දෙව්ලෝ වැස්සන් අභිභවනය කරත්.</div>
                    <div class="bodytext">“මහණෙනි, මේ ලෝකයෙහි ඇතැමෙකු විසින් දානමය පුණ්‍ය ක්‍රියා වස්තුව අධික ප්‍රමාණයක් කරණ ලද්දේ වෙයි. ශීලමය පුණ්‍ය ක්‍රියා වස්තුව අධික ප්‍රමාණයක් කරණ ලද්දේ වෙයි. භාවනාමය පුණ්‍ය ක්‍රියා වස්තුව නූපදී. හෙතෙම ශරීරය බිඳී යෑමෙන් මරණින් මතු යාම දෙව්ලෝ වැස්සන්ට සහභාගීව උපදී. මහණෙනි, එහි සුයාම දෙව් පුත් තෙම දානමය පුණ්‍ය ක්‍රියා වස්තුව අධික වශයෙන් කොට, ශීලමය පුණ්‍ය ක්‍රියා වස්තුව අධික වශයෙන් කොට, දිව්‍යමයවූ ආයුෂයෙන්ද, දිව්‍යමයවූ ශරීර වර්‍ණයෙන්ද, දිව්‍යමයවූ සැපයෙන්ද, දිව්‍යමයවූ යසසින්ද, දිව්‍යමයවූ අධිපති භාවයෙන්ද, දිව්‍යමයවූ රූපයෙන්ද, දිව්‍යමයවූ ශබ්දයෙන්ද, දිව්‍යමයවූ සුවඳින්ද, දිව්‍යමයවූ රසයෙන්ද, දිව්‍යමයවූ ස්පර්‍ශයෙන්ද යන කරුණු දශයෙන් යාම දෙව්ලෝ වැස්සන් අභිභවනය කරත්.</div>
                    <div class="bodytext">“මහණෙනි, මේ ලෝකයෙහි ඇතැමෙකු විසින් දානමය පුණ්‍ය ක්‍රියා වස්තුව අධික ප්‍රමාණයක් කරණ ලද්දේ වෙයි. ශීලමය පුණ්‍ය ක්‍රියා වස්තුව අධික ප්‍රමාණයක් කරණ ලද්දේ වෙයි. භාවනාමය පුණ්‍ය ක්‍රියා වස්තුව නූපදී. හෙතෙම ශරීරය බිඳී යෑමෙන් මරණින් මතු තුසිත දෙව්ලෝ වැසි දෙවියන්ට සහභාගීව උපදී. මහණෙනි, එහි සන්තුසිත දෙව් පුත් තෙම දානමය පුණ්‍ය ක්‍රියා වස්තුව අධික වශයෙන් කොට, ශීලමය පුණ්‍ය ක්‍රියා වස්තුව අධික වශයෙන් කොට, දිව්‍යමයවූ ආයුෂයෙන්ද, දිව්‍යමයවූ ශරීර වර්‍ණයෙන්ද, දිව්‍යමයවූ සැපයෙන්ද, දිව්‍යමයවූ යසසින්ද, දිව්‍යමයවූ අධිපති භාවයෙන්ද, දිව්‍යමයවූ රූපයෙන්ද, දිව්‍යමයවූ ශබ්දයෙන්ද, දිව්‍යමයවූ සුවඳින්ද, දිව්‍යමයවූ රසයෙන්ද, දිව්‍යමයවූ ස්පර්‍ශයෙන්ද යන කරුණු දශයෙන් තුසිත දෙව්ලෝ වැස්සන් අභිභවනය කරත්.</div>
                    <div class="bodytext">“මහණෙනි, මේ ලෝකයෙහි ඇතැමෙකු විසින් දානමය පුණ්‍ය ක්‍රියා වස්තුව අධික ප්‍රමාණයක් කරණ ලද්දේ වෙයි. ශීලමය පුණ්‍ය ක්‍රියා වස්තුව අධික ප්‍රමාණයක් කරණ ලද්දේ වෙයි. භාවනාමය පුණ්‍ය ක්‍රියා වස්තුව නූපදී. හෙතෙම ශරීරය බිඳී යෑමෙන් මරණින් මතු නිර්මාණ රතී දෙව්ලෝ වැස්න්ට සහභාගීව උපදී. මහණෙනි, එහි සුනිර්මිත දෙව්පුත් තෙම දානමය පුණ්‍ය ක්‍රියා වස්තුව අධික වශයෙන් කොට, ශීලමය පුණ්‍ය ක්‍රියා වස්තුව අධික වශයෙන් කොට, දිව්‍යමයවූ ආයුෂයෙන්ද, දිව්‍යමයවූ ශරීර වර්‍ණයෙන්ද, දිව්‍යමයවූ සැපයෙන්ද, දිව්‍යමයවූ යසසින්ද, දිව්‍යමයවූ අධිපති භාවයෙන්ද, දිව්‍යමයවූ රූපයෙන්ද, දිව්‍යමයවූ ශබ්දයෙන්ද, දිව්‍යමයවූ සුවඳින්ද, දිව්‍යමයවූ රසයෙන්ද, දිව්‍යමයවූ ස්පර්‍ශයෙන්ද යන කරුණු දශයෙන් නිර්මාණ රතී දෙව්ලෝ වැසියන් අභිභවනය කරත්.</div>
                    <div class="bodytext">“මහණෙනි, මේ ලෝකයෙහි ඇතැමෙකු විසින් දානමය පුණ්‍ය ක්‍රියා වස්තුව අධික ප්‍රමාණයක් කරණ ලද්දේ වෙයි. ශීලමය පුණ්‍ය ක්‍රියා වස්තුව අධික ප්‍රමාණයක් කරණ ලද්දේ වෙයි. භාවනාමය පුණ්‍ය ක්‍රියා වස්තුව නූපදී. හෙතෙම ශරීරය බිඳී යෑමෙන් මරණින් මතු පරනිර්මිත වසවර්ති දෙවියන්ට සහභාගීව උපදී. මහණෙනි, එහි වසවර්ති දෙව් පුත් තෙම දානමය පුණ්‍ය ක්‍රියා වස්තුව අධික වශයෙන් කොට, ශීලමය පුණ්‍ය ක්‍රියා වස්තුව අධික වශයෙන් කොට, දිව්‍යමයවූ ආයුෂයෙන්ද, දිව්‍යමයවූ ශරීර වර්‍ණයෙන්ද, දිව්‍යමයවූ සැපයෙන්ද, දිව්‍යමයවූ යසසින්ද, දිව්‍යමයවූ අධිපති භාවයෙන්ද, දිව්‍යමයවූ රූපයෙන්ද, දිව්‍යමයවූ ශබ්දයෙන්ද, දිව්‍යමයවූ සුවඳින්ද, දිව්‍යමයවූ රසයෙන්ද, දිව්‍යමයවූ ස්පර්‍ශයෙන්ද යන කරුණු දශයෙන් පරනිර්මිත වසවර්ති දෙව් ලෝ වැසියන් අභිභවනය කරත්. මහණෙනි, මේ වනාහි ත්‍රිවිධ පුන්‍ය ක්‍රියා වස්තූහුයි.’’</div>
                </div>
            </div>
        </div>
        <div class="subhead ct_sutta" node-id="33137">
            <span class="subhead ct_sutta">7. සප්පුරිසදාන සූත්‍රය</span>
            <div class="subhead-contents">
                <div class="paragraph" para="37">
                    <span class="paranum">37</span>
                    <div class="bodytext">“මහණෙනි, මේ අට සත්පුරුෂ දානයෝ වෙත්. කවර අටෙක්ද යත්? පිරිසිදුව දෙයි. ප්‍රණීතව දෙයි. සුදුසු කාලයෙහි දෙයි. කැප දේ දෙයි. ප්‍රතිග්‍රාහකයන් හෝ දාන වස්තුව පරීක්‍ෂාකොට දෙයි. නිතර දෙයි. දෙන කල්හි සිත පහදවා දෙයි. දානය දුන් පසු සිත සතුටු කර ගනී. මහණෙනි, මේ අට සත්පුරුෂ දානයෝයි.</div>
                    <div class="bodytext">(1) බ්‍රහ්මචාරීවූ යහපත් පුණ්‍ය ක්‍ෂෙත්‍රයෙහි, පිරිසිදුව, ප්‍රණීතව, සුදුසු කාලයෙහි, කැපවූ ආහාරපාන නිතර දන් දෙයි. බොහෝ ආමිස පරිත්‍යාග කොටද, විපිළිසර නොවන්නේය. මෙසේ දෙන ලද දානයන් බුද්‍ධාදී උතුමෝ වර්‍ණනා කරණ සේක.</div>
                    <div class="bodytext">(2) ’’මෙසේ ප්‍රඥාවන්තවූ, ශ්‍රද්‍ධාවන්තවූ, පණ්ඩිත තෙම (ලොභ ද්වේෂාදියෙන්) මිදුන සිතින් පරිත්‍යාග කොට ව්‍යාපාද රහිතවූ සැප ඇති ලෝකයෙහි උපදී.’’</div>
                </div>
            </div>
        </div>
        <div class="subhead ct_sutta" node-id="33138">
            <span class="subhead ct_sutta">8. මහා මෙඝොපම සූත්‍රය</span>
            <div class="subhead-contents">
                <div class="paragraph" para="38">
                    <span class="paranum">38</span>
                    <div class="bodytext">“මහණෙනි, කුලයෙක්හි සත්පුරුෂයෙක් උපදින්නේ නම්, බොහෝ ජනයාට වැඩ පිණිස, හිත පිණිස, සැප පිණිස වෙයි. මවු පියන්ට වැඩ පිණිස, හිත පිණිස, සැප පිණිස වෙයි. අඹු දරුවන්ට වැඩ පිණිස, හිත පිණිස, සැප පිණිස වෙයි. දාස කම්කරු පුරුෂයන්ට වැඩ පිණිස, හිත පිණිස, සැප පිණිස වෙයි. මිත්‍රාමාත්‍යයන්ට වැඩ පිණිස, හිත පිණිස, සැප පිණිස වෙයි. පෙර මළ ගිය නෑයන්ට වැඩ පිණිස, හිත පිණිස, සැප පිණිස වෙයි. රජහට වැඩ පිණිස, හිත පිණිස, සැප පිණිස වෙයි. දෙවියන්ට වැඩ පිණිස, හිත පිණිස, සැප පිණිස වෙයි. ශ්‍රමණ බ්‍රාහ්මණයන්ට වැඩ පිණිස, හිත පිණිස, සැප පිණිස වෙයි.</div>
                    <div class="bodytext">“මහණෙනි, යම් සේ වනාහි මහා මේඝය තෙම සියලු ශෂ්‍යයන් සමෘද්‍ධ කරමින් බොහෝ දෙනාට වැඩ පිණිස, හිත පිණිස, සැප පිණිස වේද, එපරිද්දෙන්ම වනාහි කුලයෙක්හි සත්පුරුෂයෙක් උපදින්නේ නම්, බොහෝ ජනයාට වැඩ පිණිස, හිත පිණිස, සැප පිණිස වෙයි. මවු පියන්ට වැඩ පිණිස, හිත පිණිස, සැප පිණිස වෙයි. අඹු දරුවන්ට වැඩ පිණිස, හිත පිණිස, සැප පිණිස වෙයි. දාස කම්කරු පුරුෂයන්ට වැඩ පිණිස, හිත පිණිස, සැප පිණිස වෙයි. මිත්‍රාමාත්‍යයන්ට වැඩ පිණිස, හිත පිණිස, සැප පිණිස වෙයි. පෙර මළ ගිය නෑයන්ට වැඩ පිණිස, හිත පිණිස, සැප පිණිස වෙයි. රජහට වැඩ පිණිස, හිත පිණිස, සැප පිණිස වෙයි. දෙවියන්ට වැඩ පිණිස, හිත පිණිස, සැප පිණිස වෙයි. ශ්‍රමණ බ්‍රාහ්මණයන්ට වැඩ පිණිස, හිත පිණිස, සැප පිණිස වෙයි.</div>
                    <div class="bodytext">(1) ’’ගිහිගෙයි වසන්නාවූ පණ්ඩිත පුරුෂ තෙම ඒකාන්තයෙන් බොහෝ දෙනාගේ හිත පිණිස, සැප පිණිස, (පිළිපන්නේ වේද), පළමුකොට දිවාරෑ දෙක්හි නොමැලිව මව්පියන් තමහට පළමු කළ උපකාර සිහි කරමින් (ආහාර, පාන, වස්ත්‍රාභරණාදී) ප්‍රත්‍යයෙන් පූජා කෙරේද, අනගාරිය සංඛ්‍යාත මේ ශාසනයෙහි පැවිදිවූ, බ්‍රහ්මචාරීවූ, පියශීලී භික්‍ෂූන්ට, ධර්‍මය දැන, ශ්‍රද්‍ධාවෙන් යුක්තවූයේ පූජා කෙරේද, රජහට හිතවත් වූයේ, දෙවියන්ට හිතවත් වූයේ, නෑයන්ටද, මිතුරන්ටද හිතවත් වූයේ වේද, හෙතෙම සද්‍ධර්‍මයෙහි යහපත්ව පිහිටියේ, සියල්ලන්ට හිතවත් වූයේ වේද, හෙතෙම මසුරු මළ දුරුකොට ශාන්තවූ (දෙව්) ලොව භජනය කරන්නේය. (දෙව්ලොව උපදී.)’’</div>
                </div>
            </div>
        </div>
        <div class="subhead ct_sutta" node-id="33139">
            <span class="subhead ct_sutta">9. අඨපුඤ්ඤාභි සන්‍ද සූත්‍රය</span>
            <div class="subhead-contents">
                <div class="paragraph" para="39">
                    <span class="paranum">39</span>
                    <div class="bodytext">“මහණෙනි, මේ පින් වැඩෙන්නාවූ, කුසල් වැඩෙන්නාවූ, සැප ගෙන දෙන්නාවූ, සුව ගෙන දෙන්නාවූ, සැප විපාක ඇත්තාවූ, දෙව්ලොව ඉපදීමට හේතුවූ, කුශල ධර්ම අට ඉෂ්ටවූ, කමණියවූ, මන වඩන්නාවූ, හිත සැප පිණිස පවතින්නාවූ (ධර්මයෝ) වෙත්.</div>
                    <div class="bodytext">“කවර ධර්ම අටෙක්ද යත්? මහණෙනි, මේ ශාසනයෙහි ආර්‍ය්‍ය ශ්‍රාවක තෙම බුදුන් සරණ ගියේ වෙයි. මහණෙනි, මේ පින් වැඩෙන්නාවූ, කුසල් වැඩෙන්නාවූ, සැප ගෙන දෙන්නාවූ, සුව ගෙන දෙන්නාවූ, සැප විපාක ඇත්තාවූ, දෙව්ලොව ඉපදීමට හේතුවූ, පළමුවන ධර්මය තෙම ඉෂ්ටවූ, කමණීයවූ, මන වඩන්නාවූ හිත සැප පිණිස පවත්නේ වෙයි.</div>
                    <div class="bodytext">“තවද මහණෙනි, ආර්‍ය්‍ය ශ්‍රාවක තෙම ධර්මය සරණ ගියේ වෙයි. මහණෙනි, මේ පින් වැඩෙන්නාවූ, කුසල් වැඩෙන්නාවූ, සැප ගෙන දෙන්නාවූ, සුව ගෙන දෙන්නාවූ, සැප විපාක ඇත්තාවූ, දෙව්ලොව ඉපදීමට හේතුවූ, දෙවන ධර්මය වෙයි.</div>
                    <div class="bodytext">“තවද මහණෙනි, ආර්‍ය්‍ය ශ්‍රාවක තෙම සංඝයා සරණ ගියේ වෙයි. මහණෙනි, මේ පින් වැඩෙන්නාවූ, කුසල් වැඩෙන්නාවූ, සැප ගෙන දෙන්නාවූ, සුව ගෙන දෙන්නාවූ, සැප විපාක ඇත්තාවූ, දෙව්ලොව ඉපදීමට හේතුවූ, තුන්වෙනි ධර්මය වෙයි.</div>
                    <div class="bodytext">“මහණෙනි, මේ පස චෙතනා දානයෝ වෙත්. මහා දානයෝ වෙත්. අග්‍රයයි දන්නා ලද්දාහු වෙත්. (ඒ දානයෝ) චිරකාලිකයයි දන්නා ලද්දාහු වෙත්. පරම්පරාගතයයි දන්නා ලද්දාහු වෙත්. පෞරාණිකයයි දන්නා ලද්දාහු වෙත්. අසංකීර්‍ණ වෙත්. අසංකීර්‍ණ පූර්‍ව වෙත්. ශ්‍රමණයන් විසින්ද, බ්‍රාහ්මණයන් (රහතුන්) විසින්ද, පණ්ඩිතයන් විසින්ද, සැක කරණු නොලබත්. සැක නොකරණු ලබන්නාහු වෙත්. පිළිකුල් නොකරණු ලබන්නාහු වෙත්.</div>
                    <div class="bodytext">“කවර දාන පසෙක්ද යත්? මහණෙනි, මේ ශාසනයෙහි ආර්‍ය්‍යශ්‍රාවක තෙම ප්‍රාණඝාතය හැර, ප්‍රාණඝාතයෙන් වෙන්වූයේ වෙයි. මහණෙනි, ප්‍රාණඝාතයෙන් වෙන්වූ ආර්‍ය්‍යශ්‍රාවක තෙම අප්‍රමාණවූ සත්ත්‍වයන්ට අභය දෙයි. අවෛරය දෙයි. අව්‍යාපාදය දෙයි. අප්‍රමාණවූ සත්ත්‍වයන්ට අභය දී, අවෛරය දී, අව්‍යාපාදය දී, අප්‍රමාණවූ අභයට, අවෛරයට, අව්‍යාපාදයට, සහභාගී වේ.</div>
                    <div class="bodytext">“මහණෙනි, මේ (දානය) අග්‍රයයි දන්නා ලද්දාහු වෙත්. (ඒ දානයෝ) චිරකාලිකයයි දන්නා ලද්දාහු වෙත්. පරම්පරාගතයයි දන්නා ලද්දාහු වෙත්. පෞරාණිකයයි දන්නා ලද්දාහු වෙත්. අසංකීර්‍ණ වෙත්. අසංකීර්‍ණ පූර්‍ව වෙත්. ශ්‍රමණයන් විසින්ද, බ්‍රාහ්මණයන් (රහතුන්) විසින්ද, පණ්ඩිතයන් විසින්ද, සැක කරණු නොලබත්. සැක නොකරණු ලබන්නාහු වෙත්. පිළිකුල් නොකරණු ලබන්නාහු වෙත්. මහණෙනි, මේ පින් වැඩෙන්නාවූ, කුසල් වැඩෙන්නාවූ, සැප ගෙන දෙන්නාවූ, සුව ගෙන දෙන්නාවූ, සැප විපාක ඇත්තාවූ, දෙව්ලොව ඉපදීමට හේතුවූ, පළමුවැනි දානයයි.</div>
                    <div class="bodytext">“තවද මහණෙනි, ආර්‍ය්‍ය ශ්‍රාවක තෙම අදත්තාදානය (හෙරකම) හැර, අදත්තාදානයෙන් වෙන්වූයේ වෙයි. මහණෙනි, මේ අදත්තාදානයෙන් වෙන්වූ ආර්‍ය්‍යශ්‍රාවක තෙම අප්‍රමාණවූ සත්ත්‍වයන්ට අභය දෙයි. අවෛරය දෙයි. අව්‍යාපාදය දෙයි. අප්‍රමාණවූ සත්ත්‍වයන්ට අභය දී, අවෛරය දී, අව්‍යාපාදය දී, අප්‍රමාණවූ අභයට, අවෛරයට, අව්‍යාපාදයට, සහභාගී වේ. මේ දෙවැනි දානයයි. මහා දානයයි අග්‍රයයි දන්නා ලද්දාහු වෙත්. (ඒ දානයෝ) චිරකාලිකයයි දන්නා ලද්දාහු වෙත්. පරම්පරාගතයයි දන්නා ලද්දාහු වෙත්. පෞරාණිකයයි දන්නා ලද්දාහු වෙත්. අසංකීර්‍ණ වෙත්. අසංකීර්‍ණ පූර්‍ව වෙත්. ශ්‍රමණයන් විසින්ද, බ්‍රාහ්මණයන් (රහතුන්) විසින්ද, පණ්ඩිතයන් විසින්ද, සැක කරණු නොලබත්. සැක නොකරණු ලබන්නාහු වෙත්. පිළිකුල් නොකරණු ලබන්නාහු වෙත්. මහණෙනි, මේ පින් වැඩෙන්නාවූ, කුසල් වැඩෙන්නාවූ, සැප ගෙන දෙන්නාවූ, සුව ගෙන දෙන්නාවූ, සැප විපාක ඇත්තාවූ, දෙව්ලොව ඉපදීමට හේතුවූ, පස්වැනි ධර්මයයි.</div>
                    <div class="bodytext">“තවද මහණෙනි, ආර්‍ය්‍ය ශ්‍රාවක තෙම කාමයෙහි වරදවා හැසිරීම හැර, කාමයෙහි වරදවා හැසිරීමෙන් තොරවූයේ වෙයි. මහණෙනි, කාමයෙහි වරදවා හැසිරීමෙන් වෙන්වූ ආර්‍ය්‍යශ්‍රාවක තෙම අප්‍රමාණවූ සත්ත්‍වයන්ට අභය දෙයි. අවෛරය දෙයි. අව්‍යාපාදය දෙයි. අප්‍රමාණවූ සත්ත්‍වයන්ට අභය දී, අවෛරය දී, අව්‍යාපාදය දී, අප්‍රමාණවූ අභයට, අවෛරයට, අව්‍යාපාදයට, සහභාගී වේ. මේ තුන්වෙනි දානයයි. මහා දානයයි අග්‍රයයි දන්නා ලද්දාහු වෙත්. (ඒ දානයෝ) චිරකාලිකයයි දන්නා ලද්දාහු වෙත්. පරම්පරාගතයයි දන්නා ලද්දාහු වෙත්. පෞරාණිකයයි දන්නා ලද්දාහු වෙත්. අසංකීර්‍ණ වෙත්. අසංකීර්‍ණ පූර්‍ව වෙත්. ශ්‍රමණයන් විසින්ද, බ්‍රාහ්මණයන් (රහතුන්) විසින්ද, පණ්ඩිතයන් විසින්ද, සැක කරණු නොලබත්. සැක නොකරණු ලබන්නාහු වෙත්. පිළිකුල් නොකරණු ලබන්නාහු වෙත්. මහණෙනි, මේ පින් වැඩෙන්නාවූ, කුසල් වැඩෙන්නාවූ, සැප ගෙන දෙන්නාවූ, සුව ගෙන දෙන්නාවූ, සැප විපාක ඇත්තාවූ, දෙව්ලොව ඉපදීමට හේතුවූ, සවැනි ධර්මයයි.</div>
                    <div class="bodytext">“තවද මහණෙනි, ආර්‍ය්‍ය ශ්‍රාවක තෙම බොරුකීම හැර, බොරුකීමෙන් තොරවූයේ වෙයි. මහණෙනි, බොරුකීමෙන් වෙන්වූ ආර්‍ය්‍යශ්‍රාවක තෙම අප්‍රමාණවූ සත්ත්‍වයන්ට අභය දෙයි. අවෛරය දෙයි. අව්‍යාපාදය දෙයි. අප්‍රමාණවූ සත්ත්‍වයන්ට අභය දී, අවෛරය දී, අව්‍යාපාදය දී, අප්‍රමාණවූ අභයට, අවෛරයට, අව්‍යාපාදයට, සහභාගී වේ. මේ හතරවැනි දානයයි. මහා දානයයි අග්‍රයයි දන්නා ලද්දාහු වෙත්. (ඒ දානයෝ) චිරකාලිකයයි දන්නා ලද්දාහු වෙත්. පරම්පරාගතයයි දන්නා ලද්දාහු වෙත්. පෞරාණිකයයි දන්නා ලද්දාහු වෙත්. අසංකීර්‍ණ වෙත්. අසංකීර්‍ණ පූර්‍ව වෙත්. ශ්‍රමණයන් විසින්ද, බ්‍රාහ්මණයන් (රහතුන්) විසින්ද, පණ්ඩිතයන් විසින්ද, සැක කරණු නොලබත්. සැක නොකරණු ලබන්නාහු වෙත්. පිළිකුල් නොකරණු ලබන්නාහු වෙත්. මහණෙනි, මේ පින් වැඩෙන්නාවූ, කුසල් වැඩෙන්නාවූ, සැප ගෙන දෙන්නාවූ, සුව ගෙන දෙන්නාවූ, සැප විපාක ඇත්තාවූ, දෙව්ලොව ඉපදීමට හේතුවූ, සත්වැනි ධර්මයයි.</div>
                    <div class="bodytext">“තවද මහණෙනි, ආර්‍ය්‍ය ශ්‍රාවක තෙම ප්‍රමාදයට හේතුවූ රහමෙර (මත්පැන්) පානය හැර, රහමෙර (මත්පැන්) පානයෙන් තොරවූයේ වෙයි. මහණෙනි, මේ රහමෙර (මත්පැන්) පානයෙන් තොරවූ ආර්‍ය්‍යශ්‍රාවක තෙම අප්‍රමාණවූ සත්ත්‍වයන්ට අභය දෙයි. අවෛරය දෙයි. අව්‍යාපාදය දෙයි. අප්‍රමාණවූ සත්ත්‍වයන්ට අභය දී, අවෛරය දී, අව්‍යාපාදය දී, අප්‍රමාණවූ අභයට, අවෛරයට, අව්‍යාපාදයට, සහභාගී වේ. මේ පස්වැනි දානයයි. මහා දානයයි අග්‍රයයි දන්නා ලද්දාහු වෙත්. (ඒ දානයෝ) චිරකාලිකයයි දන්නා ලද්දාහු වෙත්. පරම්පරාගතයයි දන්නා ලද්දාහු වෙත්. පෞරාණිකයයි දන්නා ලද්දාහු වෙත්. අසංකීර්‍ණ වෙත්. අසංකීර්‍ණ පූර්‍ව වෙත්. ශ්‍රමණයන් විසින්ද, බ්‍රාහ්මණයන් (රහතුන්) විසින්ද, පණ්ඩිතයන් විසින්ද, සැක කරණු නොලබත්. සැක නොකරණු ලබන්නාහු වෙත්. පිළිකුල් නොකරණු ලබන්නාහු වෙත්. මහණෙනි, මේ පින් වැඩෙන්නාවූ, කුසල් වැඩෙන්නාවූ, සැප ගෙන දෙන්නාවූ, සුව ගෙන දෙන්නාවූ, සැප විපාක ඇත්තාවූ, දෙව්ලොව ඉපදීමට හේතුවූ, අටවැනි ධර්මයයි.</div>
                    <div class="bodytext">“මහණෙනි, මේ පින් වැඩෙන්නාවූ, කුසල් වැඩෙන්නාවූ, සැප ගෙන දෙන්නාවූ, සුව ගෙන දෙන්නාවූ, සැප විපාක ඇත්තාවූ, දෙව්ලොව ඉපදීමට හේතුවූ, කුශල ධර්ම අට ඉෂ්ටවූ, කමණියවූ, මන වඩන්නාවූ, හිත සැප පිණිස පවතින්නාවූ (ධර්මයෝ) වෙත්.</div>
                </div>
            </div>
        </div>
        <div class="subhead ct_sutta" node-id="331310">
            <span class="subhead ct_sutta">10. අප්පායුකසංවත්තනික සූත්‍රය</span>
            <div class="subhead-contents">
                <div class="paragraph" para="40">
                    <span class="paranum">40</span>
                    <div class="bodytext">“මහණෙනි, ප්‍රාණඝාතය තෙම හාත්පසින් සෙවුනා ලද්දේ - (පුරුදු කරණ ලද්දේ) වද්‍ර්‍ධනය කරණ ලද්දේ, බොහෝකොට වද්‍ර්‍ධණය කරණ ලද්දේ, නිරයෙහි ඉපැත්මට හේතුවෙයි. තිරිසන් යෝනියෙහි ඉපැත්මට හේතුවෙයි. ප්‍රේත ලෝකයෙහි ඉපැත්මට හේතුවෙයි.</div>
                    <div class="bodytext">“ප්‍රාණඝාතය පිළිබඳවූ යම්කිසි ස්වල්පවු කර්ම විපාකය වූයේ මිනිස් ලොව උපන්නහුගේ ස්වල්ප ආයුෂය පිණිස පැවැත්ම වෙයි.</div>
                    <div class="bodytext">“මහණෙනි, අදත්තාදානය හාත්පසින් සෙවුනා ලද්දේ - (පුරුදු කරණ ලද්දේ) වද්‍ර්‍ධනය කරණ ලද්දේ, බොහෝකොට වද්‍ර්‍ධණය කරණ ලද්දේ, නිරයෙහි ඉපැත්මට හේතුවෙයි. තිරිසන් යෝනියෙහි ඉපැත්මට හේතුවෙයි. ප්‍රේත ලෝකයෙහි ඉපැත්මට හේතුවෙයි. අදත්තාදානය (හොරකම) පිළිබඳවූ යම්කිසි ස්වල්පවු කර්ම විපාකය වූයේ මිනිස් ලොව උපන්නහුගේ වස්තු හානිය පිණිස පැවැත්ම වෙයි. ප්‍රාණඝාතය පිළිබඳවූ යම්කිසි ස්වල්පවු කර්ම විපාකය වූයේ මිනිස් ලොව උපන්නහුගේ ස්වල්ප ආයුෂය පිණිස පැවැත්ම වෙයි.</div>
                    <div class="bodytext">“මහණෙනි, කාමයෙහි වරදවා හැසිරීම හාත්පසින් සෙවුනා ලද්දේ - (පුරුදු කරණ ලද්දේ) වද්‍ර්‍ධනය කරණ ලද්දේ, බොහෝකොට වද්‍ර්‍ධණය කරණ ලද්දේ, නිරයෙහි ඉපැත්මට හේතුවෙයි. තිරිසන් යෝනියෙහි ඉපැත්මට හේතුවෙයි. ප්‍රේත ලෝකයෙහි ඉපැත්මට හේතුවෙයි. කාමයෙහි වරදවා හැසිරීම පිළිබඳවූ යම්කිසි ස්වල්පවු කර්ම විපාකය වූයේ මිනිස් ලොව උපන්නහුගේ සතුරන් වැඩිවීමට හේතුවෙයි.</div>
                    <div class="bodytext">“මහණෙනි, බොරුකීම හාත්පසින් සෙවුනා ලද්දේ - (පුරුදු කරණ ලද්දේ) වද්‍ර්‍ධනය කරණ ලද්දේ, බොහෝකොට වද්‍ර්‍ධණය කරණ ලද්දේ, නිරයෙහි ඉපැත්මට හේතුවෙයි. තිරිසන් යෝනියෙහි ඉපැත්මට හේතුවෙයි. ප්‍රේත ලෝකයෙහි ඉපැත්මට හේතුවෙයි. බොරුකීම පිළිබඳවූ යම්කිසි ස්වල්පවු කර්ම විපාකය වූයේ මිනිස් ලොව උපන්නහුගේ වස්තු හානිය පිණිස පැවැත්ම වෙයි. ප්‍රාණඝාතය පිළිබඳවූ යම්කිසි ස්වල්පවු කර්ම විපාකය වූයේ මිනිස් ලොව උපන්නහ අභූත චෝදනාවලට භාජන වෙයි. අනුන් කළ වරද ඔහු පිට පැවරේ.</div>
                    <div class="bodytext">“මහණෙනි, කේලාම් කීම හාත්පසින් සෙවුනා ලද්දේ - (පුරුදු කරණ ලද්දේ) වද්‍ර්‍ධනය කරණ ලද්දේ, බොහෝකොට වද්‍ර්‍ධණය කරණ ලද්දේ, නිරයෙහි ඉපැත්මට හේතුවෙයි. තිරිසන් යෝනියෙහි ඉපැත්මට හේතුවෙයි. ප්‍රේත ලෝකයෙහි ඉපැත්මට හේතුවෙයි. කේළාම් කිම පිළිබඳවූ යම්කිසි ස්වල්පවු කර්ම විපාකය වූයේ මිනිස් ලොව උපන්නහුගේ (නිකරුණේ) මිත්‍ර භේදයට හේතු වෙයි.</div>
                    <div class="bodytext">“මහණෙනි, පරුෂ වචනය හාත්පසින් සෙවුනා ලද්දේ - (පුරුදු කරණ ලද්දේ) වද්‍ර්‍ධනය කරණ ලද්දේ, බොහෝකොට වද්‍ර්‍ධණය කරණ ලද්දේ, නිරයෙහි ඉපැත්මට හේතුවෙයි. තිරිසන් යෝනියෙහි ඉපැත්මට හේතුවෙයි. ප්‍රේත ලෝකයෙහි ඉපැත්මට හේතුවෙයි. අදත්තාදානය (හොරකම) පිළිබඳවූ යම්කිසි ස්වල්පවු කර්ම විපාකය වූයේ මිනිස් ලොව උපන්නහුගේ වස්තු හානිය පිණිස පැවැත්ම වෙයි. ප්‍රාණඝාතය පිළිබඳවූ යම්කිසි ස්වල්පවු කර්ම විපාකය වූයේ මිනිස් ලොව උපන්නහුට කර්‍ණකටුකවූ, අමනාප ශබ්ද ගිය ගිය තන්හි අසන්නට හේතුවෙයි.</div>
                    <div class="bodytext">“මහණෙනි, නිෂ්ඵල වචනය හාත්පසින් සෙවුනා ලද්දේ - (පුරුදු කරණ ලද්දේ) වද්‍ර්‍ධනය කරණ ලද්දේ, බොහෝකොට වද්‍ර්‍ධණය කරණ ලද්දේ, නිරයෙහි ඉපැත්මට හේතුවෙයි. තිරිසන් යෝනියෙහි ඉපැත්මට හේතුවෙයි. ප්‍රේත ලෝකයෙහි ඉපැත්මට හේතුවෙයි. නිෂ්ඵල වචනය පිළිබඳවූ යම්කිසි ස්වල්පවු කර්ම විපාකය වූයේ මිනිස් ලොව උපන්නහුගේ වචනය අන්‍යයෝ නොපිළිගනිත්.</div>
                    <div class="bodytext">“මහණෙනි, රහමෙර පානය හාත්පසින් සෙවුනා ලද්දේ - (පුරුදු කරණ ලද්දේ) වද්‍ර්‍ධනය කරණ ලද්දේ, බොහෝකොට වද්‍ර්‍ධණය කරණ ලද්දේ, නිරයෙහි ඉපැත්මට හේතුවෙයි. තිරිසන් යෝනියෙහි ඉපැත්මට හේතුවෙයි. ප්‍රේත ලෝකයෙහි ඉපැත්මට හේතුවෙයි. රහමෙර පානය පිළිබඳවූ යම්කිසි ස්වල්පවු කර්ම විපාකය වූයේ මිනිස් ලොව උපන්නාහු උමතුවීමට හේතු වෙයි. කෙළතොල්ලෙක් හෝ වෙයි.</div>
                </div>
            </div>
        </div>
    </div>
    <div class="centre ct_vagga ending">හතරවැනි දාන වර්‍ගය නිමි.</div>
    <div class="paragraph udana" para="udana"></div>
</div>