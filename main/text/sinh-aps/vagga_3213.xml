<div class="chapter ct_vagga" node-id="32130">
    <span class="chapter ct_vagga">4. දේවතා වර්‍ගය</span>
    <div class="chapter-contents">
        <div class="subhead ct_sutta" node-id="32131">
            <span class="subhead ct_sutta">1. පටිසත්‍ථාගාරවතා සූත්‍රය</span>
            <div class="subhead-contents">
                <div class="paragraph" para="32">
                    <span class="paranum">32</span>
                    <div class="bodytext">“ඉක්බිත්තෙන් එක්තරා දේවතාවෙක් රාත්‍රි මධ්‍යම යාමයෙහි දිළිසෙන පැහැයෙන් මුළු ජේතවනය ආලෝකකොට භාග්‍යවතුන් වහන්සේ යම් තැනෙක්හිද, එතැනට පැමිණියේය. එසේ පැමිණ, භාග්‍යවතුන් වහන්සේ වැඳ, එකත්පසෙක සිටියේය. එසේ සිටි ඒ දේවතාවා භාග්‍යවතුන් වහන්සේට මේ කරුණ සැළකෙළේය.</div>
                    <div class="bodytext">“ස්වාමීනි, කරුණු සතක් භික්‍ෂුවගේ නොපිරිහීම පිණිස පවතිත්.</div>
                    <div class="bodytext">“හේ කවර සතක්ද? ශාස්තෲන් වහන්සේ පිළිබඳ ගෞරවය, ධර්මය පිළිබඳ ගෞරවය, සඞ්ඝයා පිළිබඳ ගෞරවය, ශික්‍ෂාව පිළිබඳ ගෞරවය, සමාධිය පිළිබඳ ගෞරවය, අප්‍රමාදය පිළිබඳ ගෞරවය, පිළිසඳර කථාකිරීම පිළිබඳ ගෞරවයදැයි යන මේ ධර්මයෝ සත්දෙන ස්වාමීනි, භික්‍ෂුවගේ නොපිරිහීම පිණිස පවතියි.</div>
                    <div class="bodytext">ඒ දේවතාවා මෙසේ කීය. ශාස්තෘන් වහන්සේ එය අනුදත් සේක. ඉක්බිති ඒ දේවතාවා ’ශාස්තෘන් වහන්සේ මට අනුදත් සේකැ’ යි භාග්‍යවතුන් වහන්සේ ප්‍රදක්‍ෂිණාකොට වැඳ එතැන්හිම අතුරුදහන් විය.</div>
                    <div class="bodytext">“ඉක්බිත්තෙන් භාග්‍යවතුන් වහන්සේ ඒ රාත්‍රිය ඇවෑමෙන් භික්‍ෂූන් අමතා මෙසේ දේශනා කළ සේක. ’මහණෙනි, මේ රාත්‍රියෙහි එක්තරා දේවතාවෙක් රාත්‍රිය ආලෝකකොට පැහැපත් වර්‍ණයෙන් සියලු ජේතවනය බබළවමින් මා යම් තැනෙක්හිද, එතැනට පැමිණියේය. එසේ පැමිණ, මා වැඳ, එකත්පසෙක සිටියේය. එසේ සිටියාවූ ඒ දේවතාවා මට මෙසේ සැළකෙළේය. ’’ස්වාමීනි, කරුණු සතක් භික්‍ෂුවගේ නොපිරිහීම පිණිස පවතිත්. හේ කවර සතක්ද? ශාස්තෲන් වහන්සේ පිළිබඳ ගෞරවය, ධර්මය පිළිබඳ ගෞරවය, සඞ්ඝයා පිළිබඳ ගෞරවය, ශික්‍ෂාව පිළිබඳ ගෞරවය, සමාධිය පිළිබඳ ගෞරවය, අප්‍රමාදය පිළිබඳ ගෞරවය, පිළිසඳර කථාකිරීම පිළිබඳ ගෞරවයදැයි යන මේ ධර්මයෝ සත්දෙන ස්වාමීනි, භික්‍ෂුවගේ නොපිරිහීම පිණිස පවතියි.</div>
                    <div class="bodytext">“මහණෙනි, ඒ දේවතාවා මෙය සැළකොට ප්‍රදක්‍ෂිණා කිරීමෙන් මට වැඳ, එතැන්හි අතුරුදහන් විය.</div>
                    <div class="bodytext">“කෙළෙස් තවනසුළුවූ භික්‍ෂුතෙම, ශාස්තෲන් වහන්සේ ගරුකොට ඇත්තේද, ධර්මය ගරුකොට ඇත්තේද, සංඝයා කෙරෙහිද තියුණුවූ ගෞරවය ඇත්තේද, ශික්‍ෂාවෙහි තියුණුවූ ගෞරවය ඇත්තේද, අප්‍රමාදය ගරුකොට ඇත්තේද, පිළිසඳරෙහි ගෞරවය ඇත්තේද, එබඳු භික්‍ෂුතෙම පිරිහීමට අයෝග්‍ය වේ. නිර්‍වාණයාගේ සමීපයෙහි වේ.’’</div>
                </div>
            </div>
        </div>
        <div class="subhead ct_sutta" node-id="32132">
            <span class="subhead ct_sutta">2. ඔත්තප්පගාරවතා සූත්‍රය</span>
            <div class="subhead-contents">
                <div class="paragraph" para="33">
                    <span class="paranum">33</span>
                    <div class="bodytext">“මහණෙනි, මේ රාත්‍රියෙහිම එක්තරා දේවතාවෙක් ප්‍රථම යාමය ඉක්මවූ ඒ මනහර රාත්‍රියෙහි දිළිසෙන පැහැයෙන් මුළු ජේතවනය ආලෝකකොට භාග්‍යවතුන් වහන්සේ යම් තැනෙක්හිද, එතැනට පැමිණියේය. එසේ පැමිණ, භාග්‍යවතුන් වහන්සේ වැඳ, එකත්පසෙක සිටියේය. එසේ සිටි ඒ දේවතාවා භාග්‍යවතුන් වහන්සේට මේ කරුණ සැළකෙළේය.</div>
                    <div class="bodytext">“ස්වාමීනි, කරුණු සතක් භික්‍ෂුවගේ නොපිරිහීම පිණිස පවතිත්.</div>
                    <div class="bodytext">“හේ කවරේද? ශාස්තෲන් වහන්සේ පිළිබඳ ගෞරවය, ධර්මය පිළිබඳ ගෞරවය, සඞ්ඝයා පිළිබඳ ගෞරවය, ශික්‍ෂාව පිළිබඳ ගෞරවය, සමාධිය පිළිබඳ ගෞරවය, හිරිය හෙවත් පාපයට ලජ්ජාවීම පිළිබඳ ගෞරවය, ඔත්තප්පය හෙවත් පාපයට භයවීම පිළිබඳ ගෞරවය යන මේ ධර්මයෝ, ස්වාමීනි, භික්‍ෂුවගේ අපරිහානිය පිණිස පවතිත්ය යනුයි.</div>
                    <div class="bodytext">“මහණෙනි, ඒ දේවතාවා මෙය සැළකොට ප්‍රදක්‍ෂිණා කිරීමෙන් මට වැඳ, එතැන්හි අතුරුදහන් විය.</div>
                    <div class="bodytext">“කෙළෙස් තවනසුළු භික්‍ෂුතෙම, ශාස්තෲන් වහන්සේ ගරුකොට ඇත්තේද, ධර්මය ගරුකොට ඇත්තේද, සංඝයා ගරුකොට ඇත්තේද, සමාධිය ගරුකොට ඇත්තේද, ශික්‍ෂාවෙහි තියුණුවූ ගෞරවය ඇත්තේද, පාපයෙහි ලජ්ජා භය දෙකින් යුක්තවූ, ගුරු ආශ්‍රය ඇති, ගෞරව සහිතවූ භික්‍ෂුතෙම පිරිහීමට අයෝග්‍ය වේ. නිර්‍වාණයාගේ සමීපයෙහි වේ.’’</div>
                </div>
            </div>
        </div>
        <div class="subhead ct_sutta" node-id="32133">
            <span class="subhead ct_sutta">3. කල්‍යාණමිත්තතා සූත්‍රය</span>
            <div class="subhead-contents">
                <div class="paragraph" para="34">
                    <span class="paranum">34</span>
                    <div class="bodytext">“මේ රාත්‍රියෙහි එක්තරා දේවතාවෙක් ප්‍රථම යාමය ඉක්මවූ ඒ මනහර රාත්‍රියෙහි දිළිසෙන පැහැයෙන් මුළු ජේතවනය ආලෝකකොට භාග්‍යවතුන් වහන්සේ යම් තැනෙක්හිද, එතැනට පැමිණියේය. එසේ පැමිණ, භාග්‍යවතුන් වහන්සේ වැඳ, එකත්පසෙක සිටියේය. එසේ සිටි ඒ දේවතාවා භාග්‍යවතුන් වහන්සේට මේ කරුණ සැළකෙළේය.</div>
                    <div class="bodytext">“ස්වාමීනි, කරුණු සතක් භික්‍ෂුවගේ නොපිරිහීම පිණිස පවතිත්.</div>
                    <div class="bodytext">“හේ කවර සතක්ද? ශාස්තෲන් වහන්සේ පිළිබඳ ගෞරවය, ධර්මය පිළිබඳ ගෞරවය, සඞ්ඝයා පිළිබඳ ගෞරවය, ශික්‍ෂාව පිළිබඳ ගෞරවය, සමාධිය පිළිබඳ ගෞරවය, සුවච (කීකරු) භාවය, කළ්‍යාණ මිත්‍රයන් ඇතිබවය, යන මේ ධර්‍මයෝ සත්දෙන ස්වාමීනි, භික්‍ෂුවගේ නොපිරිහීම පිණිස පවතීය යනුයි.</div>
                    <div class="bodytext">“මහණෙනි, ඒ දේවතාවා මෙය සැළකොට ප්‍රදක්‍ෂිණා කිරීමෙන් මට වැඳ, එතැන්හි අතුරුදහන් විය.</div>
                    <div class="bodytext">“කෙළෙස් තවනසුළු භික්‍ෂුතෙම, ශාස්තෲන් වහන්සේ පිළිබඳ ගෞරවය ඇත්තේද, ධර්මය පිළිබඳව ගෞරවය ඇත්තේද, සංඝයා ගැන දැඩි ගෞරවය ඇත්තේද, සමාධිය ගැන ගෞරවය ඇත්තේද, ශික්‍ෂාව පිළිබඳ උසස් ගෞරවය ඇත්තේද, කළ්‍යාණ මිත්‍රයන් ඇත්තාවූ, සුවචවූ, ගුරු ආශ්‍රය ඇති, ගෞරව සහිතවූ (භික්‍ෂුතෙම) පිරිහීමට අයෝග්‍ය වේ. නිර්‍වාණයාගේම සමීපයෙහි වේ.’’</div>
                </div>
            </div>
        </div>
        <div class="subhead ct_sutta" node-id="32134">
            <span class="subhead ct_sutta">4. සාරිපුත්තකල්‍යාණමිත්ත සූත්‍රය</span>
            <div class="subhead-contents">
                <div class="paragraph" para="35">
                    <span class="paranum">35</span>
                    <div class="bodytext">මේ රාත්‍රියෙහිම එක්තරා දේවතාවෙක් ප්‍රථම යාමය ඉක්මවූ ඒ මනහර රාත්‍රියෙහි දිළිසෙන පැහැයෙන් මුළු ජේතවනය ආලෝකකොට භාග්‍යවතුන් වහන්සේ යම් තැනෙක්හිද, එතැනට පැමිණියේය. එසේ පැමිණ, භාග්‍යවතුන් වහන්සේ වැඳ, එකත්පසෙක සිටියේය. එසේ සිටි ඒ දේවතාවා භාග්‍යවතුන් වහන්සේට මේ කරුණ සැළකෙළේය.</div>
                    <div class="bodytext">“ස්වාමීනි, කරුණු සතක් භික්‍ෂුවගේ නොපිරිහීම පිණිස පවතිත්.</div>
                    <div class="bodytext">“හේ කවර සතක්ද? ශාස්තෲන් වහන්සේ පිළිබඳ ගෞරවය, ධර්මය පිළිබඳ ගෞරවය, සඞ්ඝයා පිළිබඳ ගෞරවය, ශික්‍ෂාව පිළිබඳ ගෞරවය, සමාධිය පිළිබඳ ගෞරවය, අප්‍රමාදය පිළිබඳ ගෞරවය, පිළිසඳර කථාකිරීම පිළිබඳ ගෞරවයදැයි යන මේ ධර්මයෝ සත්දෙන ස්වාමීනි, භික්‍ෂුවගේ නොපිරිහීම පිණිස පවතියි.</div>
                    <div class="bodytext">“මහණෙනි, ඒ දේවතාවා මෙය සැළකොට එතැන්හි අතුරුදහන් විය.</div>
                    <div class="bodytext">මෙසේ දේශනාකළ කල්හි ආයුෂ්මත් ශාරීපුත්‍ර ස්ථවිරයන් වහන්සේ භාග්‍යවතුන් වහන්සේට මෙසේ සැළකළ සේක. ’’ස්වාමීනි, භාග්‍යවතුන් වහන්සේ විසින් සංක්‍ෂෙපයෙන් දේශනා කරණ ලද මෙහි වනාහි විස්තර වශයෙන් අර්ත්‍ථය මම දනිමි.</div>
                    <div class="bodytext">“ස්වාමීනි, මේ ශාසනයෙහි භික්‍ෂුව තමන් ශාස්තෘ ගෞරවයෙන් යුක්තවේද, ශාස්තෘ ගෞරවයේ ගුණ වණන්නේ ශාස්තෘ ගෞරවයෙන් තොර යම් ඒ භික්‍ෂූහු වෙද්ද, ඔවුන්ද ශාස්තෘ ගෞරවය පිණිස යොදවාද, ශාස්තෘ ගෞරවයෙන් යුක්ත යම් භික්‍ෂූහු වෙද්ද, ඔවුන්ගේ ගුණය සුදුසු කාලයෙහි නොසඟවා ඇතිසේ කියයිද,</div>
                    <div class="bodytext">“ස්වාමීනි, මේ ශාසනයෙහි භික්‍ෂුව තමන් ධම්ම ගෞරවයෙන් යුක්තවේද, ධම්ම ගෞරවයේ ගුණ වණන්නේ ධම්ම ගෞරවයෙන් තොර යම් ඒ භික්‍ෂූහු වෙද්ද, ඔවුන්ද ධම්ම ගෞරවය පිණිස යොදවාද, ධම්ම ගෞරවයෙන් යුක්ත යම් භික්‍ෂූහු වෙද්ද, ඔවුන්ගේ ගුණය සුදුසු කාලයෙහි නොසඟවා ඇතිසේ කියයිද,</div>
                    <div class="bodytext">“ස්වාමීනි, මේ ශාසනයෙහි භික්‍ෂුව තමන් සඞ්ඝ ගෞරවයෙන් යුක්තවේද, සඞ්ඝ ගෞරවයේ ගුණ වණන්නේ සඞ්ඝ ගෞරවයෙන් තොර යම් ඒ භික්‍ෂූහු වෙද්ද, ඔවුන්ද සඞ්ඝ ගෞරවය පිණිස යොදවාද, සඞ්ඝ ගෞරවයෙන් යුක්ත යම් භික්‍ෂූහු වෙද්ද, ඔවුන්ගේ ගුණය සුදුසු කාලයෙහි නොසඟවා ඇතිසේ කියයිද,</div>
                    <div class="bodytext">“ස්වාමීනි, මේ ශාසනයෙහි භික්‍ෂුව තමන් ශික්‍ෂා ගෞරවයෙන් යුක්තවේද, ශික්‍ෂා ගෞරවයේ ගුණ වණන්නේ ශික්‍ෂා ගෞරවයෙන් තොර යම් ඒ භික්‍ෂූහු වෙද්ද, ඔවුන්ද ශික්‍ෂා ගෞරවය පිණිස යොදවාද, ශික්‍ෂා ගෞරවයෙන් යුක්ත යම් භික්‍ෂූහු වෙද්ද, ඔවුන්ගේ ගුණය සුදුසු කාලයෙහි නොසඟවා ඇතිසේ කියයිද,</div>
                    <div class="bodytext">“ස්වාමීනි, මේ ශාසනයෙහි භික්‍ෂුව තමන් සමාධි ගෞරවයෙන් යුක්තවේද, සමාධි ගෞරවයේ ගුණ වණන්නේ සමාධි ගෞරවයෙන් තොර යම් ඒ භික්‍ෂූහු වෙද්ද, ඔවුන්ද සමාධි ගෞරවය පිණිස යොදවාද, සමාධි ගෞරවයෙන් යුක්ත යම් භික්‍ෂූහු වෙද්ද, ඔවුන්ගේ ගුණය සුදුසු කාලයෙහි නොසඟවා ඇතිසේ කියයිද,</div>
                    <div class="bodytext">“ස්වාමීනි, මේ ශාසනයෙහි භික්‍ෂුව තමන් සුවච ගෞරවයෙන් යුක්තවේද, සුවච ගෞරවයේ ගුණ වණන්නේ සුවච ගෞරවයෙන් තොර යම් ඒ භික්‍ෂූහු වෙද්ද, ඔවුන්ද සුවච ගෞරවය පිණිස යොදවාද, සුවච ගෞරවයෙන් යුක්ත යම් භික්‍ෂූහු වෙද්ද, ඔවුන්ගේ ගුණය සුදුසු කාලයෙහි නොසඟවා ඇතිසේ කියයිද,</div>
                    <div class="bodytext">“ස්වාමීනි, මේ ශාසනයෙහි භික්‍ෂුව තමන් කළ්‍යාණ මිත්‍රත්‍ව යන මෙයින් යුක්තවේද, කළ්‍යාණ මිත්‍රත්වය පිළිබඳ ගුණ කියන්නේ එයින් යුක්ත නොවූවන්ද එහි යොදවාද, කළ්‍යාණ මිත්‍රත්වයෙන් යුක්ත යම් ඒ භික්‍ෂූහු වෙත්ද, ඔවුන්ගේ ගුණය සුදුසු කල්හි නොසඟවා ඇතිසේ කියයිද, ස්වාමීනි, භාග්‍යවතුන් වහන්සේ විසින් සංක්‍ෂෙපයෙන් දේශනා කරණ ලද මෙහි අර්ත්‍ථය විස්තර වශයෙන් දනිමි යනුයි.</div>
                </div>
            </div>
        </div>
        <div class="subhead ct_sutta" node-id="32135">
            <span class="subhead ct_sutta">5. සෙවිතබ්බ මිත්ත සූත්‍රය</span>
            <div class="subhead-contents">
                <div class="paragraph" para="36">
                    <span class="paranum">36</span>
                    <div class="bodytext">“කරුණු සතකින් යුක්තවූ මිත්‍රතෙම සේවනය කටයුතුයි.</div>
                    <div class="bodytext">“කවර සතකින්ද යත්? දෙන්නට දුෂ්කර දෙයක් දේද, කරන්නට දුෂ්කර දෙයක් කෙරේද, දුෂ්කර ඉවසීමක් ඉවසාද, ඔහුගේ රහස් මිත්‍රයාට ප්‍රකට කෙරේද, ඔහුගේ රහස් ආරක්‍ෂා කෙරේද, විපතෙහිදී අත් නොහරීද, දුප්පත් මිත්‍රයා පහත්කොට නොසිතාද, මහණෙනි, මේ කරුණු සතින් යුක්තවූ මිත්‍රයා සේවනය කටයුතුය.</div>
                    <div class="bodytext">“දීමට දුෂ්කරවූ වස්තුවක් දේද, අමාරුවෙන් කටයුතු දෙයක් හෝ කෙරේද, යලිදු ඒ මිත්‍රයාගේ නපුරු වචන ඉවසාද, ඕහට තමාගේ රහස් කියාද, ඔහුගේ රහස් සඟවාද, විපතෙහිදී අත් නොහරීද, මිත්‍රයා පහත්කොට නොසිතාද, යන මේ කරුණු යම් පුද්ගලයකු කෙරෙහි විද්‍යමාන වේද, එබඳුවූ ඒ මිත්‍ර තෙම මිත්‍රයන් කැමැත්තකු විසින් සේවනය කටයුතුය.’’</div>
                </div>
            </div>
        </div>
        <div class="subhead ct_sutta" node-id="32136">
            <span class="subhead ct_sutta">6. අපිපනුජ්ජමාන සූත්‍රය</span>
            <div class="subhead-contents">
                <div class="paragraph" para="37">
                    <span class="paranum">37</span>
                    <div class="bodytext">“මහණෙනි, කරුණු සතකින් යුක්ත පැවිදි මිත්‍රයා ලිංගනාසනයෙන් නසනු ලැබීමෙනුදු (-එළවත්දීද) සේවනය කටයුතුය. භජනය කටයුතුය, පයුරුපාසනය (ආශ්‍රය) කටයුතුය.</div>
                    <div class="bodytext">“කවර සතකින්ද යත්? ප්‍රියවූද, මන වඩන්නාවූද, ගෞරවයෙන් සැලකියයුතුවූද, යහපත් වචන කථාකරන්නා වූද, අර්ථයෙන් ගැඹුරු කථා කරන්නාවූද, අසමානයෙහි නොයෙදෙන්නාවූද යන කරුණු සතින් යුක්ත පැවිදි මිත්‍රයා ලිංගනාසනයෙන් නසනු ලැබීමෙනුදු (-එළවත්දීද) සේවනය කටයුතුය. භජනය කටයුතුය, පයුරුපාසනය (ආශ්‍රය) කටයුතුය.</div>
                    <div class="bodytext">“ස්වකීය ශීලයෙන් ප්‍රිය ඇත්තේද, ගරුවූයේද, සම්භාවනා කටයුතුද, කීමෙහි දක්‍ෂවේද, පිළිවිසි තෙපුල් ඉවසන්නේද, ගැඹුරු කථාව කරන්නේද, අස්ථානයෙහි නොයොදන්නේද යන කරුණු සත මේ ලෝකයෙහි යම් පුද්ගලයක්හු කෙරෙහි විද්‍යමාන වෙත්ද, ස්වකීය හා අනුන්ගේ දියුණුව කැමති අනුකම්පා කරන්නාවූ එබඳුවූ ඒ (පැවිදි) මිතුරුතෙම ලිංගාසනයෙන් නසනු ලබන්නහු විසින් (එළවත්ද) ද භජනය කටයුතු වේ.’’</div>
                </div>
            </div>
        </div>
        <div class="subhead ct_sutta" node-id="32137">
            <span class="subhead ct_sutta">7. පටිසම්භිදා සච්ඡිකරණ සූත්‍රය</span>
            <div class="subhead-contents">
                <div class="paragraph" para="38">
                    <span class="paranum">38</span>
                    <div class="bodytext">“කරුණු සතකින් යුක්ත භික්‍ෂුතෙම කල් නොයවාම සිවුපිළිසිඹියා තෙමේ මනාකොට දැන ප්‍රත්‍යක්‍ෂකොට එයට පැමිණ වාසය කරන්නේය.</div>
                    <div class="bodytext">“කවර සතකින්ද යත්? මෙය මාගේ සිතෙහි මැලිබවයයි තත්වූ පරිදි දනියි. ආධ්‍යාත්මිකවූද, සංක්‍ෂිප්ත (හැකුළුණ) සිත ආධ්‍යාත්මික සංක්‍ෂිප්ත සිතයයි තත්වූ පරිදි දනියි. බාහ්‍යවූ වික්‍ෂිප්ත (විසිරුන) සිත බාහ්‍යවූ වික්‍ෂිප්ත සිතයයි තත්වූ පරිදි දනියි. ඕහට සප්පාය අසප්පායයෙහි දන්නේම වේදනාවෝ උපදිත්. දන්නේම වැටහෙත්. දන්නේම නැතිවෙත්. දන්නේම සංඥාවෝ උපදිත්. දන්නේම වැටහෙත්. දන්නේම නැතිවෙත්. දන්නේම විතර්කයෝ උපදිත්, දන්නේම වැටහෙත්. දන්නේම නැතිවෙත්. හෙතෙම ඔහුගේ ප්‍රඥාවෙන් හීන ප්‍රණීත ධර්‍මයන්ද, කළු සුදු සප්‍රතිභාගයන්හි (සමානව පෙනෙන දෙයෙහි) නිමිත්ත මනාකොට සිහි කරණ ලද්දේ උපධාරණය කරණ ලද්දේ (සලකන ලද්දේ) ප්‍රතිවේධ කරණ ලද්දේ (තේරුණු) යහපත්සේ ගන්නා ලද්දේ වෙයි. කරුණු සතකින් යුක්ත භික්‍ෂුතෙම කල් නොයවාම සිවුපිළිසිඹියා තෙමේ මනාකොට දැන ප්‍රත්‍යක්‍ෂකොට එයට පැමිණ වාසය කරන්නේය.</div>
                </div>
            </div>
        </div>
        <div class="subhead ct_sutta" node-id="32138">
            <span class="subhead ct_sutta">8. දුතියපටිසම්භිදාසුත්තං</span>
            <div class="subhead-contents">
                <div class="paragraph" para="39">
                    <span class="paranum">39</span>
                    <div class="bodytext">“කරුණු සතකින් යුත් ශාරීපුත්‍ර ස්ථවිරයන් වහන්සේ සිවුපිළිසිඹියා තෙමේ මනාකොට දැන ප්‍රත්‍යක්‍ෂකොට එයට පැමිණ වාසය කරයි.</div>
                    <div class="bodytext">“කවර සතකින්ද යත්? මහණෙනි, මේ ශාසනයෙහි ශාරීපුත්‍ර ස්ථවිරයන් වහන්සේ මෙය මාගේ සිතේ මැලිබවයයි තත්වූ පරිදි දනියි. ආධ්‍යාත්මිකවූ, සංක්‍ෂිප්ත (හැකුළුණ) සිත මාගේ සංක්‍ෂිප්ත (හැකුළුණ) සිතයයි මනාකොට දනියි. බාහ්‍යවූ වික්‍ෂිප්ත (විසිරුණු) සිත බාහ්‍යවූ මාගේ වික්‍ෂිප්ත (විසිරුණු) සිතයයි තත්වූ පරිදි දනියි. සප්පාය අසප්පායයෙහි ඕහට (ඒ ශාරීපුත්‍ර ස්ථවිරයන්ට) දන්නේම වේදනාවෝ උපදිත්. දන්නේම වැටහෙත්. දන්නේම නැතිවෙත්. දන්නේම සංඥාවෝ උපදිත්. දන්නේම වැටහෙත්. දන්නේම නැතිවෙත්. දන්නේම විතර්කයෝ උපදිත්, දන්නේම වැටහෙත්. දන්නේම නැතිවෙත්. ප්‍රඥාවෙන් හීන ප්‍රණීත ධර්‍මයන්ද, කෘෂ්ණ ශුක්ල සප්‍රතිභාගයන්හි නිමිත්ත මනාකොට සිහි කරණ ලද්දේ උපධාරණය කරණ ලද්දේ ප්‍රතිවේධ කරණ ලද්දේ යහපත්සේ ගන්නා ලද්දේ වෙයි. කරුණු සතකින් යුත් ශාරීපුත්‍ර ස්ථවිරයන් වහන්සේ සිවුපිළිසිඹියා තෙමේ මනාකොට දැන ප්‍රත්‍යක්‍ෂකොට එයට පැමිණ වාසය කරයි.</div>
                </div>
            </div>
        </div>
        <div class="subhead ct_sutta" node-id="32139">
            <span class="subhead ct_sutta">9. මිත්තවසවත්තන සූත්‍රය</span>
            <div class="subhead-contents">
                <div class="paragraph" para="40">
                    <span class="paranum">40</span>
                    <div class="bodytext">“මහණෙනි, කරුණු සතකින් යුක්තවූ භික්‍ෂුව සිත වසඟකොට වෙසෙයි. නොඑසේවූ භික්‍ෂුව සිත වසඟකොට නොවෙසෙයි.</div>
                    <div class="bodytext">“කවර සතකින්ද යත්? මහණෙනි, මේ සස්නෙහි භික්‍ෂුව සමාධියට දක්‍ෂවේද, සමාධියට සමවැදීමේ දක්‍ෂවේද, සමාධියට සමවැද සිටීමේ දක්‍ෂවේද, සමාධියෙන් නැගිටීමේ දක්‍ෂවේද, සමාධියට සුදුසු දක්‍ෂකමින් යුක්තවේද, සමාධියට සුදුසු භූමිය සෙවීමේ දක්‍ෂවේද, සමාධි අභිනිහාරයට (ප්‍රාර්ථනාවට) දක්‍ෂවේද, මහණෙනි, මහණෙනි, කරුණු සතකින් යුක්තවූ භික්‍ෂුව සිත වසඟකොට වෙසෙයි. නොඑසේවූ භික්‍ෂුව සිත වසඟකොට නොවෙසෙයි.</div>
                </div>
            </div>
        </div>
        <div class="subhead ct_sutta" node-id="321310">
            <span class="subhead ct_sutta">10. දුතියවසසුත්තං</span>
            <div class="subhead-contents">
                <div class="paragraph" para="41">
                    <span class="paranum">41</span>
                    <div class="bodytext">“මහණෙනි, කරුණු සතකින් යුක්තවූ ශාරීපුත්‍ර ස්ථවිරතෙම සිත වසඟකොට වෙසෙයි. නොඑසේවූ ශාරීපුත්‍ර ස්ථවිරතෙම සිත වසඟකොට නොවෙසෙයි.</div>
                    <div class="bodytext">“කවර සතකින්ද යත්? මහණෙනි, මේ සස්නෙහි ශාරීපුත්‍ර ස්ථවිරතෙම සමාධියට දක්‍ෂවේද, සමාධියට සමවැදීමේ දක්‍ෂවේද, සමාධියට සමවැද සිටීමේ දක්‍ෂවේද, සමාධියෙන් නැගිටීමේ දක්‍ෂවේද, සමාධියට සුදුසු දක්‍ෂකමින් යුක්තවේද, සමාධියට සුදුසු භූමිය සෙවීමේ දක්‍ෂවේද, සමාධි අභිනිහාරයට දක්‍ෂවේද, යන මේ ධර්‍ම සතින් යුක්තවූ ශාරීපුත්‍ර ස්ථවිරතෙම සිත වසඟකොට වෙසෙයි. නොඑසේවූ ශාරීපුත්‍ර ස්ථවිරතෙම සිත වසඟකොට නොවෙසෙයි.</div>
                </div>
            </div>
        </div>
        <div class="subhead ct_sutta" node-id="321311">
            <span class="subhead ct_sutta">11. ශාරීපුත්තනිදස්ස භික්ඛු සූත්‍රය</span>
            <div class="subhead-contents">
                <div class="paragraph" para="42">
                    <span class="paranum">42</span>
                    <div class="bodytext">එක් සමයෙක්හි භාග්‍යවතුන් වහන්සේ සැවැත් නුවර සමීපයෙහි වූ අනේපිඬු සිටානන් විසින් කරවන ලද ජේතවනාරාමයෙහි වැඩ වසන සේක. එකල්හි ආයුෂ්මත් ශාරීපුත්‍ර ස්ථවිරයන් වහන්සේ හැඳ පොරවා පා සිවුරු රැගෙන සැවැත්නුවර පිඬු පිණිස පිවිසි සේක. ඉක්බිත්තෙන් උන්වහන්සේට මේ අදහස ඇතිවිය. එනම් ’සැවැත්නුවර පිඬු පිණිස හැසිරෙන්නට තවම කල් නොපැමිණියේය. එබැවින් මම අන්‍ය තීර්ත්‍ථක පරිබ්‍රාජකයන්ගේ ආරාමයක් යම් තැනෙකද, එතැන්හි එළඹෙන්නේ නම් ඉතා යෙහෙක’ යනුයි.</div>
                    <div class="bodytext">ඉක්බිත්තෙන් ශාරීපුත්‍ර ස්ථවිරයන් වහන්සේ අන්‍ය තීර්ත්‍ථක පරිබ්‍රාජකන්ගේ ආරාමයක් යම් තැනෙකද, එතැන්හි පැමිණි සේක. එසේ පැමිණ ඒ අන්‍ය තීර්ත්‍ථක පරිබ්‍රාජකයන් සමග සතුටුවූහ. සතුටුවියයුතු, සිහිකටයුතු තොරතුරු කථාව නිමවා එකත්පසෙක වැඩහුන්හ. එකල්හි වනාහි එක්ව රැස්වූ ඒ අන්‍ය තීර්ත්‍ථක පරිබ්‍රාජකයන් අතර මේ අතුරු කථාවක් පහළවිය. ’ඇවැත්නි, යමෙක් වනාහි දොළොස් වසක් සම්පූර්‍ණවූ, පරිශුද්‍ධවූ බ්‍රහ්මචරියාවෙහි හැසිරේද, කල් පිරුණු භික්‍ෂුවයයි ඕහට කියන්ට සුදුසුය.’ කියායි.</div>
                    <div class="bodytext">“එකල්හි ආයුෂ්මත් ශාරීපුත්‍ර ස්ථවිරයන් වහන්සේ ඒ අන්‍ය තීර්ත්‍ථක පරිබ්‍රාජකයන්ගේ කථාවට සතුටු නොවූහ. පිළිතුරු නොදුන්හ. සතුටු නොව, පිළිතුරු නොදී, භාග්‍යවතුන් වහන්සේ සමීපයෙහිදී මේ කථාව පිළිබඳ අර්ත්‍ථය දැනගන්නෙමියි හුනස්නෙන් නැගිට වැඩි සේක.</div>
                    <div class="bodytext">“ඉක්බිත්තෙන් ආයුෂ්මත් ශාරීපුත්‍ර ස්ථවිරයන් වහන්සේ සැවැත්නුවර පිඬු පිණිස හැසිර සවස් වේලෙහි ආපසු පැමිණෙන්නේ, භාග්‍යවතුන් වහන්සේ යම් තැනෙකද, එතැන්හි පැමිණියහ. එසේ පැමිණ, භාග්‍යවතුන් වහන්සේට වැඳ, එකත්පසෙක වැඩහුන්හ. එකත්පසෙක වැඩ සිටි ශාරීපුත්‍ර ස්ථවිරයන් වහන්සේ භාග්‍යවතුන් වහන්සේට මෙය සැළ කළසේක.</div>
                    <div class="bodytext">’ස්වාමීනි, මම පෙරවරු කාලයෙහි හැඳ පොරවා සැවැත්නුවර පිඬු පිණිස හැසුරුණෙමි. ස්වාමීනි, ඒ මට මේ අදහස විය. ’සැවැත්නුවර පිඬු පිණිස හැසිරෙන්නට තවම කල් නොපැමිණියේය. එබැවින් මම අන්‍ය තීර්ත්‍ථක පරිබ්‍රාජකයන්ගේ ආරාමයක් යම් තැනෙකද, එතැන්හි එළඹෙන්නේ නම් ඉතා යෙහෙක’ යනුයි. ස්වාමීනි, එකල්හි මම අන්‍ය තීර්ථක පරිබ්‍රාජකයන්ගේ ආරාමය යම් තැනෙකද එතැන්හි පැමිණියෙමි. එසේ පැමිණ, ඒ අන්‍යතීර්ථක පරිබ්‍රාජකයන් සමග සතුටුවීමි. සතුටුවියයුතු, සිහි කටයුතු කථාව කොට නිමවා එකත්පසෙක හුන්නෙමි. එකල්හි වනාහි එක්ව රැස්වූ ඒ අන්‍ය තීර්ත්‍ථක පරිබ්‍රාජකයන් අතර මේ අතුරු කථාවක් පහළවිය. ’ඇවැත්නි, යමෙක් වනාහි දොළොස් වසක් සම්පූර්‍ණවූ, පරිශුද්‍ධවූ බ්‍රහ්මචරියාවෙහි හැසිරේද, කල් පිරුණු භික්‍ෂුවයයි ඕහට කියන්ට සුදුසුය.’ කියායි.</div>
                    <div class="bodytext">“ස්වාමීනි, එකල්හි මම ඒ අන්‍ය තීර්ථක පරිබ්‍රාජකයන්ගේ වචනයට සතුටු නොවීමි. පිළිතුරු නොදුනෙමි. එසේ සතුටු නොවී, පිළිතුරු නොදී, භාග්‍යවතුන් වහන්සේ සමීපයෙහිදී මේ කථාවේ අර්ථය දැනගන්නෙමියි හුනස්නෙන් නැගිට බැහැර ගියෙමි යනුයි.</div>
                    <div class="bodytext">“ස්වාමීනි, මේ ධර්ම විනය ශාසනයෙහි හුදෙක් වර්‍ෂ ගණන මාත්‍රයෙන් කල් පිරුණු භික්‍ෂුවයයි කියන්නට හැක්කේද?</div>
                    <div class="bodytext">“ශාරීපුත්‍රය, මේ ධර්ම විනය ශාසනයෙහි හුදෙක් වර්‍ෂ ගණන මාත්‍රයෙන් කල් පිරුණු භික්‍ෂුවයයි කියන්ට නොහැක්කේය. ශාරීපුත්‍රය, මේ කල් පිරීමේ වස්තු සතක් මා විසින් ස්වයංභූඥානයෙහ් (මා ම) ප්‍රත්‍යක්‍ෂකොට දැනගන්නා ලදී.</div>
                    <div class="bodytext">“ඒ කවර සතක්ද ? ශාරීපුත්‍රය, මේ ශාසනයෙහි මහණතෙම ශික්‍ෂා සමාදානයෙහි දැඩිවූ ආශා ඇත්තේ වේද, නැවතද ශික්‍ෂා සමාදානයෙහි නොහළ පෙම් ඇත්තේ ධර්‍ම නිකාන්තියෙහි දැඩිවූ ආශාව ඇත්තේද, මත්තෙහිද ධර්‍ම නිකාන්තියෙහි නොහළ පෙම් ඇත්තේ වේද, ආශාව තුනී කිරීමෙහි දැඩිවූ කැමැත්ත ඇත්තේද, මත්තෙහිද ආශාව තුනී කිරීමෙහි නොහළ පෙම් ඇත්තේ විවේකයෙහි දැඩි ආශාව ඇත්තේද, මත්තෙහිද විවේකයෙහි නොහළ පෙම් ඇත්තේ වීර්‍ය්‍යාරම්භයෙහි දැඩි ආශාව ඇත්තේ වේද, මත්තෙහිද වීර්‍ය්‍යාරම්භයෙහි නොහළ පෙම් ඇත්තේ ස්මෘති ප්‍රඥාවෙහි (සිහි නුවණෙහි) දැඩි ආශාව ඇත්තේ වේද, මත්තෙහිද ස්මෘති ප්‍රඥාවෙහි නොහළ පෙම් ඇත්තේ සම්‍යක් දෘෂ්ටිය (නිවැරැදි දැකීම) ප්‍රතිවෙධ කිරීමෙහි දැඩි ආශාව ඇත්තේ වේද, මත්තෙහිද සම්‍යත් දෘෂ්ටිය ප්‍රතිවෙධ කිරීමෙහි දැඩි ආශාව ඇත්තේද, මත්තෙහිද සම්‍යක් දෘෂ්ටිය ප්‍රතිවේධ කිරීමෙහි නොහළ පෙම් ඇත්තේ වේද, ශාරීපුත්‍රය, මේ කල් පිරීමේ කරුණු සත මවිසින් ස්වයම්භූඥානයෙන් (මා ම) දැන ප්‍රකට කරණ ලදී.</div>
                    <div class="bodytext">“ශාරීපුත්‍රය, මේ කල් පිරීමේ කරුණු සතින් යුක්තවූ භික්‍ෂුව දොළොස් වසක් නමුදු පරිපූර්‍ණවූ, පරිශුද්ධවූ, බ්‍රහ්මචර්‍ය්‍යාවෙහි හැසිරේද, කල් පිරුණු භික්‍ෂුවයයි කියන්ට සුදුසුය. අට සතලිස් වසක් හෝ පරිපූර්‍ණවූ, පරිශුද්ධවූ, බ්‍රහ්මචර්‍ය්‍යාවෙහි හැසිරේද, කල් පිරුණු භික්‍ෂුවයයි කියන්ට සුදුසුයි.</div>
                </div>
            </div>
        </div>
        <div class="subhead ct_sutta" node-id="321312">
            <span class="subhead ct_sutta">12. ආනන්‍ද නිදස්ස භික්ඛු සූත්‍රය</span>
            <div class="subhead-contents">
                <div class="paragraph" para="43">
                    <span class="paranum">43</span>
                    <div class="bodytext">“මා විසින් මෙසේ අසන ලදී. එක් සමයෙක්හි භාග්‍යවතුන් වහන්සේ නොසඹෑනුවර සමීපයෙහිවූ ඝොෂිතාරාමයෙහි වැඩ වසන සේක. එකල්හි ආයුෂ්මත් ආනන්‍ද ස්ථවිරයන් වහන්සේ පෙරවරු කාලයෙහි හැඳ පොරවා පාත්‍ර සිවුරු රැගෙන කොසඹෑනුවර පිඬු පිණිස පිවිසියහ. ඉක්බිත්තෙන් ආයුෂ්මත් ආනන්‍ද ස්ථවිරයන් වහන්සේට මේ අදහස විය. ’කොසඹෑ නුවර පිඬු පිණිස හැසිරෙන්නට තව කල් ඇත්තේය. මම අන්‍ය තීර්ථක පරිබ්‍රාජකයන්ගේ ආරාමය යම් තැනෙකද, එතැන්හි එළඹෙන්නෙම් නම් ඉතා යෙහෙක’ යනුයි.</div>
                    <div class="bodytext">ඉක්බිත්තෙන් ආයුෂ්මත් ආනන්‍ද ස්ථවිරයන් වහන්සේ අන්‍ය තීර්ථක පරිබ්‍රාජකයන්ගේ ආරාමය යම් තැනෙකද, එතැන්හි පැමිණියහ. පැමිණ ඒ අන්‍ය තීර්ථක පරිබ්‍රාජකයන් සමග සතුටු වූහ. සතුටු විය යුතු, සිහි කටයුතු කථාව කොට නිමවා එකත්පසෙක වැඩ හුන්හ. එකල්හි වනාහි එක්ව රැස්වූ ඒ අන්‍ය තීර්ත්‍ථක පරිබ්‍රාජකයන් අතර මේ අතුරු කථාවක් පහළවිය. ’ඇවැත්නි, යමෙක් වනාහි දොළොස් වසක් සම්පූර්‍ණවූ, පරිශුද්‍ධවූ බ්‍රහ්මචරියාවෙහි හැසිරේද, කල් පිරුණු භික්‍ෂුවයයි ඕහට කියන්ට සුදුසුය.’ කියායි.</div>
                    <div class="bodytext">“ඉක්බිති ආයුෂ්මත් ආනන්‍ද ස්ථවිරයන් වහන්සේ ඒ අන්‍ය තීර්ථක පරිබ්‍රාජකයන්ගේ කථාවට සතුටු නොවුහ. පිළිතුරු නොදුන්හ. සතුටු නොව, පිළිතුරු නොදී භාග්‍යවතුන් වහන්සේ සමීපයෙහි මෙහි අර්ථය දැනගන්නෙමියි හුනස්නෙන් නැගිට වැඩියහ.</div>
                    <div class="bodytext">“ඉක්බිති ආයුෂ්මත් ආනන්‍ද ස්ථවිරයන් වහන්සේ කොසඹෑනුවර පිඬු පිණිස හැසිර සවස් වේලෙහි පිණ්ඩපාතයෙන් වැළකුනේ භාග්‍යවතුන් වහන්සේ යම් තැනෙකද, එතැන්හි පැමිණියහ. පැමිණ භාග්‍යවතුන් වහන්සේට වැඳ එකත්පසෙක හුන්හ. එකත්පසෙක සිටියාවූ ආයුෂ්මත් ආනන්‍ද ස්ථවිරයන් වහන්සේ භාග්‍යවතුන් වහන්සේට මෙසේ සැළ කළහ.</div>
                    <div class="bodytext">“ස්වාමීනි, මම පෙරවරුයෙහි හැඳ පොරවා පාත්‍ර සිවුරු ගෙන කොසඹෑනුවර පිඬු පිණිස හැසුරුනෙමි. ඒ මට මේ අදහස විය. ’කොසඹෑ නුවර පිඬු පිණිස හැසිරෙන්නට තව කල් ඇත්තේය. මම අන්‍ය තීර්ථක පරිබ්‍රාජකයන්ගේ ආරාමය යම් තැනෙකද, එතැන්හි එළඹෙන්නෙම් නම් ඉතා යෙහෙක’ යනුයි. ඉක්බිත්තෙන් මම අන්‍ය තීර්ථක පරිබ්‍රාජකයන්ගේ ආරාමය යම් තැනෙකද, එතැන්හි පැමිණියෙමි. පැමිණ ඒ අන්‍ය තීර්ථක පරිබ්‍රාජකයන් සමග සතුටු වුනෙමි. සතුටු විය යුතු, සිහි කටයුතු කථාව කොට නිමවා එකත්පසෙක වැඩ හුන්නෙමි. එකල්හි වනාහි එක්ව රැස්වූ ඒ අන්‍ය තීර්ත්‍ථක පරිබ්‍රාජකයන් අතර මේ අතුරු කථාවක් පහළවිය. ’ඇවැත්නි, යමෙක් වනාහි දොළොස් වසක් සම්පූර්‍ණවූ, පරිශුද්‍ධවූ බ්‍රහ්මචරියාවෙහි හැසිරේද, කල් පිරුණු භික්‍ෂුවයයි ඕහට කියන්ට සුදුසුය.’ කියායි.</div>
                    <div class="bodytext">“ස්වාමීනි, එකල්හි මම ඒ අන්‍ය තීර්ථක පරිබ්‍රාජකයන්ගේ වචනයට සතුටු නොවීමි. පිළිතුරු නොදුනෙමි. එසේ සතුටු නොවී, පිළිතුරු නොදී, භාග්‍යවතුන් වහන්සේ සමීපයෙහිදී මේ කථාවේ අර්ථය දැනගන්නෙමියි හුනස්නෙන් නැගිට බැහැර ගියෙමි යනුයි.</div>
                    <div class="bodytext">“ස්වාමීනි, මේ ධර්ම විනය ශාසනයෙහි හුදෙක් වර්‍ෂ ගණන මාත්‍රයෙන් කල් පිරුණු භික්‍ෂුවයයි කියන්නට හැක්කේද?</div>
                    <div class="bodytext">“ආනන්‍දය, මේ ධර්ම විනය නම් ශාසනයෙහි හුදෙක් වස් ගණනින් පමණක් කල් පිරුණු භික්‍ෂුවයයි කියන්ට නොහැක්කේය. ආනන්‍දය, මේ කල් පිරීමේ කරුණු සතකි. මා විසින් ස්වයංභූඥානයෙන් (මා ම) ප්‍රත්‍යක්‍ෂකොට දැන ගන්නා ලදී. ඒ සත කවරේද? ආනන්‍දය, මේ ශාසනයෙහි මහණතෙම ශ්‍රද්‍ධාව ඇත්තේද, පාපයට ලජ්ජාව ඇත්තේද, පාපයට භය ඇත්තේද, බහුශ්‍රුත වේද, පටන්ගන්නා ලද වීර්‍ය්‍ය ඇත්තේ වේද, සිහි ඇත්තේ වේද, ප්‍රඥාවෙන් යුක්ත වේද, ආනන්‍දය, මේ කල් පිරීමේ කරුණු සත මා විසින් ස්වයම්භූඥානයෙන් (මා ම) ප්‍රත්‍යක්‍ෂකොට දැනගන්නා ලදී. ආනන්‍දය, මේ කල් පිරීමේ කරුණු සතින් යුත් භික්‍ෂුව දොළොස් වසක් නමුදු පරිපූර්‍ණවූ පිරිසිදු බඹසර හැසිරේද, නිර්දෝෂී භික්‍ෂුවයයි කියන්ට සුදුසුය. සිවු විසි වසක් - අට සතලිස් වසක් නමුදු පරිපූර්‍ණවු පිරිසිදු බඹසර හැසිරේද, කල් පත් භික්‍ෂුවයයි කියන්ට සුදුසුය’’ යනුයි.</div>
                </div>
            </div>
        </div>
    </div>
    <div class="centre ct_vagga ending">සතරවැනි දේවතා වර්ගය නිමි.</div>
    <div class="paragraph udana" para="udana"></div>
</div>