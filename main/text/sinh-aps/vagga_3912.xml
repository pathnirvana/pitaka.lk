<div class="chapter ct_vagga" node-id="39120">
    <span class="chapter ct_vagga">3. නන්‍ද වර්ගය</span>
    <div class="chapter-contents">
        <div class="subhead ct_sutta" node-id="39121">
            <span class="subhead ct_sutta">1. කම්ම විපාකජ සූත්‍රය</span>
            <div class="subhead-contents">
                <div class="paragraph" para="21">
                    <span class="paranum">21</span>
                    <div class="bodytext">(මෙහි 1 වර්ගයේ 5 සූත්‍රයේ 1 ඡෙදය යෙදිය යුතුයි)</div>
                    <div class="bodytext">එ සමයෙහි වනාහි එක්තරා භික්ෂුවක් අරමිණිය ගොතා, ඇඟ කෙළින් තබා පෙර කර්මයේ විපාකයෙන් ඇතිවූ තියුණු, රළු, කටුක දුක් වේදනාව ඉවසමින් සිහි ඇතිව, මනා දැනීම් ඇත්තේ, නොපෙළෙන්නේ භාග්‍යවතුන් වහන්සේ අසළ හුන්නේ වේ. භාග්‍යවතුන් වහන්සේ අරමිණිය ගොතා ඇඟ කෙළින් තබා, පෙර කර්මයේ විපාකයෙන්වූ තියුණු, රළු, කටුක, දුක් වේදනාව ඉවසන සිහි ඇති, මනා දැනීම් ඇති, නොපෙළෙන, අසල සිටි ඒ භික්‍ෂුව දුටුසේක්මය.</div>
                    <div class="bodytext">ඉක්බිති භාග්‍යවතුන් වහන්සේ ඒ වේලාවෙහි මේ ප්‍රීතිවාක්‍යය පහළ කළසේක. “සියලු කර්මයන් දුරලන, පෙරකළ කෙලෙස් (දූවිලි) කම්පාකරන, මමත්වය (-මගේ කියා ගැනීම) නැති, සිටියාවූ, කම්පා නොවන භික්‍ෂුවට ජනයාට කියයුතු වැඩක් නැත.”</div>
                </div>
            </div>
        </div>
        <div class="subhead ct_sutta" node-id="39122">
            <span class="subhead ct_sutta">2. නන්‍ද බ්‍රහ්මචරිය සූත්‍රය</span>
            <div class="subhead-contents">
                <div class="paragraph" para="22">
                    <span class="paranum">22</span>
                    <div class="bodytext">[1] (මෙහි 1 වර්ගයේ 5 සූත්‍රයේ 1. ඡෙදය යෙදිය යුතුයි.)</div>
                    <div class="bodytext">[2] එ සමයෙහි වනාහි බුදුන්ගේ කුඩා මවගේ පුත් ආයුෂ්මත් නන්‍ද තෙමේ රැස්වූ බොහෝ භික්‍ෂූන්ට මෙසේ කියයි. (ii) “ඇවැත්නි, මම ඇල්මෙන් තොරව මහණ දම් පුරමි. මහණ දම හොඳට දරා ගැනීමට නොහැක්කෙමි. ශික්‍ෂාව ප්‍රතික්‍ෂෙප කොට ගිහි වන්නෙමි.” (iii) ඉක්බිත්තෙන් වනාහි භාග්‍යවතුන් වහන්සේ එක්තරා භික්‍ෂුවකට ආමන්ත්‍රණය කළසේක. ඉක්බිති එක්තරා භික්‍ෂුවක් භාග්‍යවතුන් වහන්සේ යම්තැනෙකද එහි පැමිණියේය. පැමිණ, භාග්‍යවතුන් වහන්සේ වැඳ එක් පැත්තෙක හුන්නේය. එක් පසෙක හුන් ඒ භික්‍ෂුව භාග්‍යවතුන් වහන්සේට මෙය කීය. “ස්වාමීනි, භාග්‍යවතුන් වහන්සේගේ සහෝදරවූද කුඩා මවගේ පුත්‍රවූද ආයුෂ්මත් නන්‍ද රැස්වූ බොහෝ භික්‍ෂූන්ට මෙසේ ප්‍රකාශකරයි. (මෙහි 2 (ii) යෙදිය යුතුයි.)</div>
                    <div class="bodytext">[3]  ඉක්බිත්තෙන් වනාහි භාග්‍යවතුන් වහන්සේ එක්තරා භික්‍ෂුවක් කැඳවූසේක. “භික්‍ෂුව, එන්න ආයුෂ්මත් නන්‍දය, ශාස්තෘන් වහන්සේ ඔබට කථාකරතියි” යන මගේ වචනයෙන් නන්‍ද භික්‍ෂුවට කථා කරන්න.</div>
                    <div class="bodytext">“ස්වාමීනි, එසේය”යි, ඒ භික්‍ෂුව භාග්‍යවතුන් වහන්සේට පිළිතුරුදී ආයුෂ්මත් නන්‍ද යම් තැනෙකද එහි පැමිණියේය. පැමිණ, ආයුෂ්මත් නන්‍දට “ආයුෂ්මත් නන්‍ද, ශාස්තෘන් වහන්සේ ඔබට කථාකරතියි” මෙය කීය.</div>
                    <div class="bodytext">“ඇවැත්නි, හොඳයයි” ආයුෂ්මත් නන්‍ද ඒ භික්‍ෂුවට පිළිතුරුදී භාග්‍යවතුන් වහන්සේ යම් තැනෙකද එහි පැමිණියේය. පැමිණ, භාග්‍යවතුන් වහන්සේ වැඳ එක් පසෙක හුන්නේය. එක් පසෙක හුන් ආයුෂ්මත් නන්‍දට භාග්‍යවතුන් වහන්සේ මෙය වදාළසේක.</div>
                    <div class="bodytext">“නන්‍ද, ඔබ රැස්වූ බොහෝ භික්‍ෂූන්ට ‘ඇවැත්නි, මම ඇල්මෙන් තොරව මහණකම් කරමි, මහණකම හොඳට දරාගන්නට නොහැක්කෙමි, ශික්‍ෂාව ප්‍රතික්‍ෂෙපකොට ගිහි වන්නෙමියි’ මෙසේ ප්‍රකාශ කරහි?” “ස්වාමීනි, එසේය.”</div>
                    <div class="bodytext">“නන්‍ද, ඔබ කුමක් නිසා ඇල්මෙන් තොරව මහණදම් කරහිද, මහණකම හොඳට දරාගන්නට නොහැක්කෙහිද, ශික්‍ෂා ප්‍රතික්‍ෂෙපකොට ගිහි වන්නෙහිද?”</div>
                    <div class="bodytext">“ස්වාමීනි, ජනපද කල්‍යාණී නම් ශාක්‍යපුත්‍රය, ගෙදරින් පිටවන මට අඩක් පීරූ කෙසින් මා බලා ආර්ය පුත්‍රය, ඉක්මනින් එන්නයයි” මට මෙය කීවාය.</div>
                    <div class="bodytext">“ස්වාමීනි, ඒ මම ඇය සිහිකරන්නේ ඇල්මෙන් තොරව මහණදම් කරමි. මහණකම හොඳට දරන්නට නොහැක්කෙමි. ශික්‍ෂාව ප්‍රතික්‍ෂෙපකොට ගිහි වන්නෙමි.”</div>
                    <div class="bodytext">ඉක්බිත්තෙන් වනාහි භාග්‍යවතුන් වහන්සේ ආයුෂ්මත් නන්‍ද අතින් අල්ලාගෙන, යම්සේ බලවත් පුරුෂයෙක් හැකිළවූ අත දික් කරන්නේද දික්කළ අත හකුළන්නේද මෙසේම ජෙතවනයෙන් අතුරුදන්ව, තව්තිසා දෙවියන් අතර පහළ විය. එසමයෙහි වනාහි පරෙවි (රතු) පා ඇති පන්සියයක් පමණ දිව්‍යාප්සරාවෝ දෙවියන්ට අධිපති ශක්‍රයාට උපස්ථානයට පැමිණියාහුවෙත්.</div>
                    <div class="bodytext">ඉක්බිත්තෙන් භාග්‍යවතුන් වහන්සේ ආයුෂ්මත් නන්‍දහට කථාකළසේක. “නන්‍ද, ඔබ මේ පරෙවි (රතු) පා ඇති පන්සියයක් පමණ දිව්‍යාප්සරාවෝ නොදක්නෙහිද?” “ස්වාමීනි, එසේය.” “නන්‍ද, ඔබ කුමක් සිතන්නෙහිද? ශාක්‍යප්‍රතී ජනපද කල්‍යාණියද පරෙවි පා ඇති මේ පන්සියයක් දිව්‍යාප්සරාවෝද යන මින් කවරක් වනාහි වඩා රූමත්ද, වඩා දැකුම් කලුද වඩා පහදවයිද?”</div>
                    <div class="bodytext">“ස්වාමීනි, යම්සේ කන් නාශා සිඳුණු දැවුණු වැඳිරිය යම්සේද, ස්වාමීනි, එසේම ශාක්‍යප්‍රතී ජනපද කල්‍යාණිය පන්සියයක් දිව්‍යාප්සරාවන් හා සමකිරීමේදී ගණනකට හෝ කලාවකට හෝ කලා අර්ධයකට හෝ නොඑයි. එහෙම නමුත් මේ පන්සියයක් අප්සරාවෝ වඩාරූමත්ය. වඩා දැකුම්කලුය, වඩා පහදවත් නන්‍ද, සිත් අලවන්න, නන්‍ද සිත් අලවන්න. පරෙවි පා ඇති පන්සියයක් අප්සරාවන් ලබා දීමට මම තොපට ඇපවෙමි.’ “ස්වාමීනි, ඉදින් භාග්‍යවතුන් වහන්සේ මට පරෙවි පා ඇති පන්සියයක් දිව්‍යාංගනාවන් ලබාදීමට ඉදින් මට ඇපවනසේක්ද, ස්වාමීනි, මම භාග්‍යවතුන් වහන්සේ කෙරෙහි බ්‍රහ්මචර්‍ය්‍යාව රැකීමෙහි ඇලෙන්නෙමි.”</div>
                    <div class="bodytext">ඉක්බිති භාග්‍යවතුන් වහන්සේ ආයුෂ්මත් නන්‍ද තෙරුන් අතින්ගෙන යම්සේ වනාහි බලවත් පුරුෂයෙක් හැකුළු අතක් දික්කරන්නේද, දික්කල අතක් වක්කරන්නේද, එසේම තව්තිසා වැසි දෙවියන් අතරෙහි අතුරුදහන්වූයේ ජෙතවනයෙහි පහළ විය. භාග්‍යවතුන් වහන්සේගේ මවගේ සහෝදරියගේ පුත්‍ර ආයුෂ්මත් නන්‍ද දිව්‍යාංගනාවන් නිසා මහණකම් කරයි. පරෙවිපා ඇති පන්සියයක් දිව්‍යාංගනාවන් ලබාදීමට භාග්‍යවතුන් වහන්සේ ඔහුට ඇපවීයයි භික්‍ෂූහු ඇසුවාහුය.</div>
                    <div class="bodytext">ඉක්බිති ආයුෂ්මත් නන්‍දගේ යහළු භික්‍ෂූහු “ආයුෂ්මත් නන්‍ද මෙහෙකරු කථාවෙන්ද මුදලට ගත්තෙකැයි යන කථාවෙන්ද කථාකරත්. ආයුෂ්මත් නන්‍ද තෙමේ මෙහෙකරුවෙකි. ආයුෂ්මත් නන්‍ද තෙමේ මුදලට ගත් කෙනෙකි. දිව්‍යාංගනාවන් නිසා මහණකම් කරයි. භාග්‍යවතුන් වහන්සේ පරෙවි පා ඇති පන්සියයක් දිව්‍යාංගනාවන් ලබාදීමට ඇපවූසේක. ඉක්බිති ආයුෂ්මත් නන්‍දතෙමේ යහළු භික්‍ෂූන්ගේ මෙහෙකරු කථාවෙන්ද මිලයට ගත්තෙකැයි යන කථාවෙන්ද පිළිකුල් කරණු ලබන්නේ නින්‍දා කරණු ලබන්නේ ලජ්ජා කරනු ලබන්නේ හුදකලාවූයේ පිරිසෙන් ඈත්වූයේ අප්‍රමාදවූයේ කෙලෙස් තවන වීර්ය ඇත්තේ නිවන්වෙත යොමුකළ සිත් ඇතිව වාසයකරන්නේ ටික කාලයකින් කුලපුත්‍රයෝ වහාම ගිහිගෙන් නික්ම අනගාරික සංඛ්‍යාත ශාසනයෙහි පැවිදි වෙත්ද මහණකම අවසන්කොට ඇති ශ්‍රෙෂ්ඨවූ ඒ නිවණ තෙමේ විශිෂ්ට ඥානයෙන් දැන ප්‍රත්‍යක්‍ෂකොට පැමිණ වාසය කරයි. උත්පත්තිය ක්‍ෂයවිය. මහණකම කරණලදී, කටයුතු කරණලදී. මින්මතුවට අනිකක් නැතැයි දත්තේය. ආයුෂ්මත් නන්‍ද තෙමේ රහතන් අතරින් කෙනෙක් විය.</div>
                    <div class="bodytext">ඉක්බිති එක්තරා දෙවතාවෙක් මනහර රාත්‍රියෙහි යහපත් පාටඇති සම්පූර්ණ ජෙතවනරාමය බබුළුවා භාග්‍යවතුන් වහන්සේ යම්තැනෙක්හිද එහි පැමිණියේය. පැමිණ භාග්‍යවතුන් වහන්සේ වැඳ එකත්පසෙක සිටියේය. එකත්පසෙක සිටි ඒ දෙවතාවා භාග්‍යවතුන් වහන්සේට “ස්වාමීනි, භාග්‍යවතුන් වහන්සේගේ මවුගේ සහෝදරියගේ පුත්‍රවූ ආයුෂ්මත් නන්‍ද කෙලෙස් ක්‍ෂයවීමෙන් කෙලෙස් නැති අර්හත්ඵල විමුක්තියද අර්හත්ඵල ප්‍රඥාවද මෙලොවම තෙමේ විශිෂ්ට ඥානයෙන් දැන ප්‍රත්‍යක්‍ෂකොට පැමිණ වාසය කරයියයි” කීයේය. භාග්‍යවතුන් වහන්සේටද නන්‍ද තෙමේ ආශ්‍රවයන් ක්‍ෂයවීමෙන් ආශ්‍රව රහිත අර්හත්ඵල සමාධියටද අර්හත්ඵල ප්‍රඥාවටද මෙලොවම තෙමේ විශිෂ්ට ඥානයෙන් දැන ප්‍රත්‍යක්‍ෂකොට පැමිණ වාසය කෙරේයයි මෙසේ දැනුමක් ඇතිවිය.</div>
                    <div class="bodytext">ඉක්බිති ආයුෂ්මත් නන්‍ද තෙමේ ඒ රාත්‍රිය ඇවෑමෙන් භාග්‍යවතුන් වහන්සේ යම්තැනෙක්හිද එහි පැමිණියේය. පැමිණ භාග්‍යවතුන් වහන්සේ වැඳ එකත් පසෙක හුන්නේය. එකත්පසෙක හුන් ආයුෂ්මත් නන්‍ද තෙම භාග්‍යවතුන් වහන්සෙට “ස්වාමීනි, පරෙවි පා ඇති පන්සියයක් දිව්‍යාංගනාවන් ලබාදීමට මට භාග්‍යවතුන් වහන්සේ යම් ඇපයක්වූසේක්ද, ස්වාමීනි මම මේ පොරොන්දුවෙන් භාග්‍යවතුන් වහන්සේ මුදවමියි” කීවේය. “නන්‍ද තෙමේ අකුසල් නැති කිරීමෙන් අකුසල් රහිත අර්හත්ඵල විමුක්තියද අර්හත්ඵල ප්‍රඥාවද මෙලොවම තෙමේ විශිෂ්ට ඥානයෙන් දැන ප්‍රත්‍යක්‍ෂකොට පැමිණවාසය කෙරේයයි දැනගතිමි. දෙවියෝද මට “ස්වාමීනි ආයුෂ්මත් නන්‍ද තෙමේ භාග්‍යවතුන් වහන්සේගේ මවුගේ සහෝදරීගේ පුත්‍රයාය. කෙලෙස් පහවීමෙන් කෙලෙස් නැති අර්හත්ඵල විමුක්තියද අර්හත්ඵල ප්‍රඥාවද මෙලොවම තෙමේ විශිෂ්ට ඥානයෙන් දැන ප්‍රත්‍යක්‍ෂකොට පැමිණ වාසය කෙරේයයි’ සැලකළේය. නන්‍දය, තොපගේ සිත යම් වේලාවක කෙලෙසුන්ගෙන් මිදුනේද, ඉක්බිති මම ඒ ඇපයෙන් නිදහස්වූවෙමි.</div>
                    <div class="bodytext">ඉක්බිති භාග්‍යවතුන් වහන්සේ යම් කරුණ දැන ඒ වේලාවෙහි මේ ප්‍රීතිවාක්‍යය ප්‍රකාශ කළසේක.</div>
                    <div class="bodytext">“ආර්යමාර්ග නැමැති ඒදණ්ඩ කරණකොටගෙන යමෙකු විසින් සංසාර නැමැති මඩවගුර තරණය කරණ ලද්දේ, ක්ලෙශකාම නැමැති කටුව මාර්ග ඥාන නමැති පොල්ලෙන් පොඩිකර දමන ලද්දේද, රහත් ඵලයත් නිවණත් ලැබූ ඒ භික්‍ෂූතෙම සැපදුක් දෙකෙහි නොසෙල්වේ.”</div>
                </div>
            </div>
        </div>
        <div class="subhead ct_sutta" node-id="39123">
            <span class="subhead ct_sutta">3. යසොජපමුඛ සූත්‍රය</span>
            <div class="subhead-contents">
                <div class="paragraph" para="23">
                    <span class="paranum">23</span>
                    <div class="bodytext">[1] (මෙහි 1 වර්ගයේ 5 සූත්‍රයේ 1 ඡෙදය යෙදිය යුතුයි)</div>
                    <div class="bodytext">[2] ඒ කාලයෙහි යසොජ ප්‍රධාන පන්සියයක් භික්‍ෂූහු භාග්‍යවතුන් වහන්සේ දකින්නට සැවැත්නුවරට පැමිණියාහුවෙත්. (ii) මෙහි ඒ ආගන්තුක භික්‍ෂූහු ආවාසික භික්‍ෂූන් සමග සතුටු නොවන්නාහු සෙනසුන් පනවමින් පාත්‍ර සිවුරු හකුලමින් උස්හඬ මහාහඬ ඇත්තෝ වූහ. (ii) ඉක්බිති භාග්‍යවතුන් වහන්සේ “ආනන්ද, මසුන් අල්ලන කෙවුලන් මෙන් උස්හඬ මහහඬ ඇත්තාවූ ඔව්හු කවරහුදැ” යි ආයුෂ්මත් ආනන්‍ද තෙරුන් අතින් විචාළේය.</div>
                    <div class="bodytext">[3] “ස්වාමීනි යසොජ ප්‍රධාන පන්සියයක් පමණ භික්‍ෂූහු භාග්‍යවතුන් වහන්සේ දක්නට සැවැත් නුවරට පැමිණියාහුය. (මෙහි 2 (ii) යෙදියයුතුයි.) ආනන්‍දය, එසේවීනම් මගේ වචනයෙන් ‘ආයුෂ්මතුනි භාග්‍යවතුන් වහන්සේ කැඳවත්යයි” ඒ ‘භික්‍ෂූන්ට අඬගසව්” “ස්වාමීනි එසේයයි,” ආයුෂ්මත් ආනන්‍ද ස්ථවිරයන් වහන්සේ භාග්‍යවතුන් වහන්සේට උත්තරදී ඒ භික්‍ෂූහු යම් තැනෙක්හිද එහි පැමිණියේය. පැමිණ ඒ භික්‍ෂූන්ට “ආයුෂ්මතුන්ට භාග්‍යවතුන් වහන්සේ කථා කරත්යයි” කීයේය. “ඇවැත්නි එසේදැයි” ඒ භික්‍ෂූහු ආයුෂ්මත් ආනන්‍දට පිළිතුරුදී භාග්‍යවතුන් වහන්සේ යම් තැනෙක්හිද එහි පැමිණියාහුය. පැමිණ භාග්‍යවතුන් වහන්සේ වැඳ එකත්පසෙක සිටියාහුය. එකත්පසෙක සිටි ඒ භික්‍ෂූන්ට භාග්‍යවතුන් වහන්සේ “මහණෙනි, මසුන් අල්ලන කෙවුලන්මෙන් තෙපි කුමක්හෙයින් උස්හඬ මහහඬ ඇත්තාහුදැයි” ඇසූහ. මෙසේ වදාළකල්හි ආයුෂ්මත් යසොජ භාග්‍යවතුන් වහන්සේට “ස්වාමීනි මේ පන්සියයක් භික්‍ෂූහු භාග්‍යවතුන් වහන්සේ දක්නට සැවැත් නුවරට පැමිණියාහුය. (මෙහි 2 (ii) යෙදියයුතුයි.)</div>
                    <div class="bodytext">[4] “මහණෙනි, යව් තොප මා සමීපයේ නොවසව්යයි ඔවුන් නෙරපව්” ඒ භික්‍ෂූහු “එසේය ස්වාමීනියි” භාග්‍යවතුන් වහන්සේට පිළිතුරුදී අස්නෙන් නැගිට භාග්‍යවතුන් වහන්සේට වැඳ පැදකුණුකොට සෙනසුන් හකුළුවා පාත්‍ර සිවුරුගෙන වජ්ජිරට යම් තැනෙක්හිද එහි පයින් වැඩියාහුය. පිළිවෙළින් වජ්ජිරට ඇවිදින්නෝ වග්ගු මුදානදිය යම්තැනෙක්හිද එහි පැමිණියාහුය. පැමිණ වග්ගු මුදානදිය අද්දර කොලකුටිකොට වස්වැසූහ.</div>
                    <div class="bodytext">[5] ඉක්බිති ආයුෂ්මත් යසොජතෙමේ වස්වැසුයේ “ඇවැත්නි භාග්‍යවතුන් වහන්සේ විසින් යහපත කැමැත්තෙන්, හිතවත්ව, අනුකම්පාවෙන් කරුණාවෙන් අප නෙරපන ලද්දාහුය. ඇවැත්නි එසේ හෙයින් අපි දැන් යම්සේ වාසය කරණ අපට භාග්‍යවතුන් වහන්සේ සතුටු වනසේක්ද එසේ වාසය කරමුයි” කීවේය. “ඇවැත්නි එසේයයි” ඒ භික්‍ෂූහූ ආයුෂ්මත් යසෝජට පිළිතුරු දුන්හ.</div>
                    <div class="bodytext">[6] ඉක්බිති ඒ භික්‍ෂූහු විවෙකයටගියාහු අප්‍රමාදවූවාහු කෙලෙස් තවන්නාහු කාය ජීවිත දෙක්හි අපෙක්‍ෂා රහිතව වාසය කරන්නෝ ඒවස් කාලයේම සියල්ලෝම ත්‍රිවිද්‍යාවන් ලබාගත්තාහුය. ඉක්බිති භාග්‍යවතුන් වහන්සේ සැවැත් නුවර කැමතිතාක්කල් වැස විශාලානුවර යම් තැනෙක්හිද එහි වැඩිසේක. පිළිවෙළින් වඩිනසේක් විශාලා නුවරට පැමිණිසේක.</div>
                    <div class="bodytext">[7] භාග්‍යවතුන් වහන්සේ විශාලා නුවර මහා වනයෙහි කූටාගාරශාලාවෙහි වාසය කරති. ඉක්බිති භාග්‍යවතුන් වහන්සේ වග්ගුමුදා තීරයෙහිවූ භික්‍ෂූන්ගේ සිත තම සිතින් දැන මෙනෙහිකොට ආයුෂ්මත් ආනන්‍ද තෙරුන් ඇමතූසේක. “ආනන්‍දය අර දිශාවෙහි මට එලියක් පහළවූවාක්මෙනි. ආනන්‍දය අරදිශාවෙහි මට දිලිසීමක් පහළවූවාක්මෙනි. යම් දිශාවක වග්ගුමුදා තීරයෙහිවූ භික්‍ෂූන් වසත්ද, මට යන්නට පිළිකුල්ය, මෙනෙහි කරන්නට පිළිකුල්ය. ආනන්‍දය, ඔබ වග්මුදාතීරයෙහිවූ භික්‍ෂූන් වෙත ආයුෂ්මත්වරුන්ට භාග්‍යවතුන් වහන්සේ කථාකරණසේකැ භාග්‍යවතුන් වහන්සේ ආයුෂ්මතුන් දක්නට කැමතිසේකැයි කියා දූතයකු යවන්න’ “ස්වාමීනි එසේයයි” ආයුෂ්මත් ආනන්‍දතෙමේ භාග්‍යවතුන් වහන්සේට පිළිතුරුදී එක්තරා භික්‍ෂුවක් යම් තැනෙක්හිද, එහි පැමිණියේය. පැමිණ ඒ භික්‍ෂුවට ඇවැත්නි එව වග්ගුමුදාතෙරෙහිවූ භික්‍ෂූන් යම්තැනෙක්හිද එහි යන්න, ගොස් වග්ගුමුදාතීරයෙහිවූ භික්‍ෂූන්ට, “ආයුෂ්මතුන්ට භාග්‍යවතුන් වහන්සේ කථාකරති, භාග්‍යවතුන් වහන්සේ ආයුෂ්මතුන් දක්නා කැමත්තාහයි” මෙසේ කියන්නැයි කීවේය. ‘ඇවැත්නි එසේයයි,” ඒ මහණතෙම ආයුෂ්මත් ආනන්‍ද ස්ථවිරයන්ට පිළිතුරුදී යම්සේ (ii) බලවත් පුරුෂයෙක් ඇකුළුෑ අත හෝ දික්කරන්නේද දික්කළ අත හෝ වක්, කරන්නේද එසේම මහාවනයෙහි කූටාගාර ශාලාවෙන් අතුරුදහන් වූයේ වග්ගුමුදාගංතෙර ඒ භික්‍ෂූන් ඉදිරිපිට පෙනී සිටියේය.</div>
                    <div class="bodytext">[8] ඉක්බිති ඒ මහණතෙම වග්ගුමුදාතීරයෙහිවූ භික්‍ෂූන්ට “ආයුෂ්මතුන්ට භාග්‍යවතුන් වහන්සේ කථා කරනසේක. භාග්‍යවතුන් වහන්සේ ආයුෂ්මතුන් දක්නට කැමතිසේකැයි” කීවේය. “ඇවැත්නි එසේයයි” ඒ භික්‍ෂූහු ඒ භික්‍ෂුවට පිළිතුරු දී සෙනසුන් අකුලා තබා පාත්‍ර සිවුරුගෙන යම්සේ බලවත් පුරුෂයෙක් හැකුළුෑ අත දික්කරන්නේද, දික් කළ අත වක් කරන්නේද එසේම වග්ගුමුදා ගංතෙර අතුරුදහන් වී මහාවනයෙහි කූටාගාරශාලාවෙහි භාග්‍යවතුන් වහන්සේ ඉදිරිපිට පෙනීසිටියාහුය.</div>
                    <div class="bodytext">[9] ඒ වේලාවෙහි භාග්‍යවතුන් වහන්සේ නොසෙල්වෙන එකඟකමින් සිටියහ. ඉක්බිති ඒ භික්‍ෂූන්ට “භාග්‍යවතුන් වහන්සේ දැන් කිනම් වාසයකින් වෙසෙත්දැයි” මේ සිතවිය. ඉක්බිති ඒ භික්‍ෂූන්ට ‘භාග්‍යවතුන් වහන්සේ දැන් නොසෙල්වෙන එකඟකමකින් වෙසෙත්යයි’ සිත් විය. සියල්ලෝම නොසෙල්වෙන සමාධියෙන් වැඩ හුන්නාහුය. ඉක්බිති ආයුෂ්මත් ආනන්‍ද ස්ථවිරයන් වහන්සේ (ii) මනහර රාත්‍රියෙහි පළමුවෙනි යාමය නික්මුනු කල්හි අස්නෙන් නැගිට සිවුර එකාංශකොට භාග්‍යවතුන් වහන්සේ යම් තැනෙක්හිද එහි ඇඳිලි බැඳ භාග්‍යවතුන් වහන්සේට “ස්වාමීනි රාත්‍රිය මනහරය. ප්‍රථම යාමය ඉක්ම ගියේය. ආගන්තුක භික්‍ෂූහු බොහෝ වේලා වාඩිවී සිටියෝය. ස්වාමීනි, භාග්‍යවතුන් වහන්සේ ආගන්තුක භික්‍ෂූන් සමග සතුටුවනසේක්වායි” කීයේය.</div>
                    <div class="bodytext">[10] මෙසේ කී කල්හි භාග්‍යවතුන් වහන්සේ නිශ්ශබ්ද වූසේක. දෙවනුවත් ආයුෂ්මත් ආනන්‍ද ස්ථවිරයන් වහන්සේ (ප්‍රථමයාමය යන්නට මධ්‍යමයාමය කියා වෙනස්කර මෙහි 9 (ii) යෙදිය යුතුයි.) දෙවනුවත් භාග්‍යවතුන් වහන්සේ නිශ්ශබ්ද වූසේක. තුන්වෙනුවත් ආයුෂ්මත් ආනන්‍ද ස්ථවිරයන් වහන්සේ මනහර රාත්‍රියෙහි අන්තිමයාමය අවසන්වූ පසු අරුණනැගිකල්හි රාත්‍රීමුඛය යහපත්වූ කල්හි අස්නෙන් නැගිට සිවුර එකස්කොට භාග්‍යවතුන් වහන්සේ යම්තැනෙක්හිද එහි ඇඳිලි බැඳ භාග්‍යවතුන් වහන්සේට “ස්වාමීනි, රාත්‍රිය යහපත්ය. අන්තිම යාමය අවසන්විය, අරුණ නැංගේය, රාත්‍රි මුඛය යහපත්ය. ආගන්තුක භික්‍ෂූහු පැමිණ බොහෝකල්ය. ස්වාමීනි, භාග්‍යවතුන් වහන්සේ ආගන්තුක භික්‍ෂූන් සමග පිළිසඳර කථාකරණසේක්වා.”</div>
                    <div class="bodytext">[11] ඉක්බිති භාග්‍යවතුන් වහන්සේ ඒ එකඟකමින් නැගිට ආයුෂ්මත් ආනන්‍ද ස්ථවිරයන් ඇමතූසේක. “ආනන්‍දය, ඉදින් ඔබදන්නේ නම් මෙපමණකුත් තොපට කථා නොකරන්නේය. ආනන්‍දය මමද මේ භික්‍ෂූන් පන්සියද යන සියල්ලෝම නොසෙල්වෙන එකඟකමින් හුන්නාහු වෙමුයි” වදාළසේක.</div>
                    <div class="bodytext">[12] ඉක්බිති භාග්‍යවතුන් වහන්සේ මේ කරුණ දැන ඒ වේලාවෙහි මේ ප්‍රීතිවාක්‍යය ප්‍රකාශ කළසේක.</div>
                    <div class="bodytext">“යමෙකු විසින් කාම නැමැති කටුද බැනවැදීමද, වධද, බන්ධනද, දිනන ලද්දේද, ඒ මහණතෙම පර්වතයක් මෙන් සිටියේ කම්පානොවන්නේ සැපදුක් දෙකෙහි නොවෙවුලයි.”</div>
                </div>
            </div>
        </div>
        <div class="subhead ct_sutta" node-id="39124">
            <span class="subhead ct_sutta">4. සාරිපුත්ත පසංසා සූත්‍රය</span>
            <div class="subhead-contents">
                <div class="paragraph" para="24">
                    <span class="paranum">24</span>
                    <div class="bodytext">(මේ ඡෙදය 1 වර්ගයේ 5 සූත්‍රයේ 1ඡෙදය මෙනි.)</div>
                    <div class="bodytext">එකල්හි වනාහි ආයුෂ්මත් ශාරීපුත්‍ර ස්ථවිරයන් වහන්සේ භාග්‍යවතුන් වහන්සේ නුදුරෙහි පළක් බැඳ කය කෙළින් තබා යොමු කළ සිහිය ඇතිකොට හුන්නේවෙයි. පළක් බැඳ කෙළින් කය තබා යොමු කළ සිහිය ඇතිකොට නුදුරෙහි හුන් ආයුෂ්මත් ශාරීපුත්‍ර ස්ථවිරයන් වහන්සේ භාග්‍යවතුන් වහන්සේ දුටු සේක්මය.</div>
                    <div class="bodytext">ඉක්බිති භාග්‍යවතුන් වහන්සේ මේ කාරණය දැන ඒ වේලාවෙහි මේ ප්‍රීති වාක්‍යය ප්‍රකාශ කළසේක.</div>
                    <div class="bodytext">“නොසෙල් වෙන්නාවූ මනාව පිහිටියාවූ ගල් පර්වතය යම්සේද එසේ මෝහය නැතිකර දැමූ භික්‍ෂුව පර්වතයක් මෙන් කම්පා නොවෙයි.”</div>
                </div>
            </div>
        </div>
        <div class="subhead ct_sutta" node-id="39125">
            <span class="subhead ct_sutta">5. කොලිත පසංසා සූත්‍රය</span>
            <div class="subhead-contents">
                <div class="paragraph" para="25">
                    <span class="paranum">25</span>
                    <div class="bodytext">(මේ ඡෙදය 1 වර්ගයේ 5 සූත්‍රයේ 1 ඡෙදය මෙනි.)</div>
                    <div class="bodytext">එසමයෙහි වනාහි ඇවැත්වූ මහමුගලන් තෙරුන් වහන්සේ පළක් බැඳ කය කෙළින් තබා කය අනුව බලන සිහිය ඇතුළත යොදවා භාග්‍යවතුන් වහන්සේට නුදුරෙහි හුන්නේ වෙයි. පළක් බැඳ කය කෙළින් තබා කය අනුව බලන සිහිය ඇතුළත යොදවා නුදුරෙහි හුන් ඇවැත්වූ මහමුගලන් තෙරුන් වහන්සේ භාග්‍යවතුන් දුටුසේක්මය.</div>
                    <div class="bodytext">ඉක්බිති භාග්‍යවතුන් වහන්සේ මේ කාරණය දැන ඒ වේලාවෙහි මේ ප්‍රීති වාක්‍ය ප්‍රකාශ කළසේක.</div>
                    <div class="bodytext">“කය අනුව බලන සිහිය යෙදූ සවැදෑරුම් ස්පර්ශායතනයන්හි හික්මීම ඇති නිතර එකඟ සිත් ඇති භික්‍ෂූතෙම තමාගේ නිර්වාණය දන්නේය.</div>
                </div>
            </div>
        </div>
        <div class="subhead ct_sutta" node-id="39126">
            <span class="subhead ct_sutta">6. පිළින්‍දිවච්ඡ (සමුදාචාර) සූත්‍රය</span>
            <div class="subhead-contents">
                <div class="paragraph" para="26">
                    <span class="paranum">26</span>
                    <div class="bodytext">(මේ ඡෙදය මේ වර්ගයේ 6 සූත්‍රයේ 1 ඡෙදය මෙනි.)</div>
                    <div class="bodytext">එකල්හි වනාහි ආයුෂ්මත් පිලින්‍දිවච්ඡ ස්ථවිර තෙම භික්‍ෂූන්ට වසල වාදය කියමින් හැසිරෙයි. ඉක්බිති බොහෝ භික්‍ෂූහු භාග්‍යවතුන් වහන්සේ යම් තැනකද එතැන්හි පැමිණියහ. පැමිණ භාග්‍යවතුන් වහන්සේ වැඳ එකත් පසෙක සිටියහ. එකත්පසෙක සිටියාවූ ඒ භික්‍ෂුහු භාග්‍යවතුන් වහන්සේට මෙය සැළ කළහ. “ස්වාමීනි, ආයුෂ්මත් පිලින්‍දිවච්ඡතෙම භික්‍ෂූන්ට වසල වාදය කියමින් හැසිරෙයි.”</div>
                    <div class="bodytext">ඉක්බිති භාග්‍යවතුන් වහන්සේ එක්තරා භික්‍ෂුවකට ඇමතූසේක. “මහණ, මෙහි එනු මැනවි. මාගේ වචනයෙන් ‘ඇවැත් පිලින්‍දිවච්ඡයෙනි, භාග්‍යවතුන් වහන්සේ ඔබ කැඳවන්නේයයි’ පිලින්‍දිවච්ඡ භික්‍ෂුවට අඬගසනු මැනවි” “එසේය ස්වාමීනියි” ඒ භික්‍ෂුව භාග්‍යවතුන් වහන්සේට ප්‍රතිවචන දී ආයුෂ්මත් පිළින්‍දිවච්ඡ තෙම යම් තැනකද එහි පැමිණියේය. පැමිණ ආයුෂ්මත් පිලින්‍දිවච්ඡ තෙරුන්ට මෙය කීවේය. “ඇවැත්නි, ඔබට ශාස්තෲන්වහන්සේ අමතන සේක.” - “එසේය ඇවැත්නියි” ආයුෂ්මත් පිලින්‍දිවච්ඡතෙම ඒ භික්‍ෂුවට පිළිතුරු දී භාග්‍යවතුන් වහන්සේ යම් තැනක්හිද එහි පැමිණියේය. පැමිණ භාග්‍යවතුන් වහන්සේ වැඳ එකත් පසෙක හුන්නේය.</div>
                    <div class="bodytext">එකත් පසෙක සිටියාවූ ආයුෂ්මත් පිලින්‍දිවච්ඡ තෙරුන්ට භාග්‍යවතුන් වහන්සේ මෙය වදාළ සේක. “වච්ඡය. ඔබ භික්‍ෂූන්ට වසල වාදයෙන් කථාකරන්නේය යනු සැබෑද?” - “එසේය ස්වාමීනි” ඉක්බිති ආයුෂ්මත් වච්ඡගේ පෙර විසූ ජාති පිළිවෙල සිහිකොට භික්‍ෂූන් ඇමතූ සේක. “මහණෙනි, යුෂ්මත්හු වච්ඡ භික්‍ෂූවට දොස් නැගීම වශයෙන් ශබ්ද නොකරව්. මහණෙනි, වච්ඡ භික්‍ෂූව ඇතුළත කෝපය ඇතිව භික්‍ෂූන්ට වසල වාදය නොකියයි. මහණෙනි, වච්ඡ භික්‍ෂූව ජාති පන්සියයක් කොකඩවම බ්‍රාහ්මණ කුලයෙහි උපන්නේය. ඔහුට ඒ වසල වාදය බොහෝ කලක් පලපුරුදුය. එහෙයින් මේ වච්ඡ භික්‍ෂුව භික්‍ෂූන්ට වසල වාදය කියමින් හැසිරෙයි.”</div>
                    <div class="bodytext">ඉක්බිති භාග්‍යවතුන් වහන්සේ ඒ වේලාවෙහි මේ ප්‍රීති වාක්‍යය ප්‍රකාශ කළ සේක.</div>
                    <div class="bodytext">“යමකු කෙරෙහි රැවිටිල්ලද මාන්නයද නොපවතීද යමෙක් ක්‍ෂය කළ ලොභ ඇත්තේ මමය මාගේයයි දෘෂ්ටිය නැත්තේ ආශාව නැත්තේ ක්‍රොධය වෙන් කෙළේ නිවුණු ආත්ම භාවයක් ඇත්තේද හෙතෙම බ්‍රාහ්මණ නම් වේ, ශ්‍රමණ නම් වේ, භික්‍ෂු නම් වේ.”</div>
                </div>
            </div>
        </div>
        <div class="subhead ct_sutta" node-id="39127">
            <span class="subhead ct_sutta">7. මහාකස්සප පසංසා සූත්‍රය</span>
            <div class="subhead-contents">
                <div class="paragraph" para="27">
                    <span class="paranum">27</span>
                    <div class="bodytext">(මෙහි 1 වර්ගයේ 6 සූත්‍රය 1 ඡෙදය යෙදිය යුතුයි)</div>
                    <div class="bodytext">එසමයෙහි වනාහි ආයුෂ්මත් මහා කාශ්‍යප ස්ථවිරයන් වහන්සේ පිප්ඵලි ගුහාවෙහි වාසය කරති. එක්තරා සමාධියකට සමවැද සත් දිනක් එකම පළඟින් වැඩ සිටියේ වෙයි. ඉක්බිති ආයුෂ්මත් මහා කාශ්‍යප ස්ථවිර තෙම ඒ සත් දින ඇවෑමෙන් ඒ සමාධියෙන් නැගිටියහ. ඒ සමාධියෙන් නැගිට ආයුෂ්මත් මහා කාශ්‍යප ස්ථවිරයන් වහන්සේට ඉක්බිති මේ අදහස විය. මම රජගහ නුවර පිඬු පිණිස හැසිරෙන්නෙම් නම් යෙහෙක යනුයි. එසමයෙහි වනාහි පන්සියයක් දේවතාවෝ ආයුෂ්මත් මහා කාශ්‍යප ස්ථවිරයන් වහන්සේට පිණ්ඩපාතය පිළියෙල කිරීමට උද්‍යෝගවත් වෙති. ඉක්බිති ආයුෂ්මත් මහා කාශ්‍යප ස්ථවිරයන් වහන්සේ ඒ පන්සියයක් දේවතාවන් ප්‍රතික්‍ෂෙ කොට පෙරවරු කාලයෙහි හැඳ පොරවා පාත්‍ර සිවුරු ගෙන රජගහ නුවර පිඬු පිණිස හැසුරුණහ.</div>
                    <div class="bodytext">එකල්හි වනාහි දෙවියන්ට අධිපති ශක්‍රතෙම ආයුෂ්මත් මහාකාශ්‍යප ස්ථවිරයන් වහන්සේට පිණ්ඩපාතය දෙනු කැමැත්තෙන් වෙයි. හෙතෙම රෙදි වියන්නෙකුගේ වෙශයක් ගෙන නූල් කටියි. සුජාතා නම් අසුර කන්‍යාව ඒවා ඔතයි. ඉක්බිති ආයුෂ්මත් මහා කාශ්‍යප ස්ථවිර තෙම රජගහ නුවර ගෙපිළිවෙළින් පිණ්ඩපාතයෙහි හැසිරෙන්නේ දෙවියන්ට අධිපති ශක්‍රයාගේ නිවාසය යම් තැනකද, එහි පැමිණියහ. ආයුෂ්මත් මහාකාශ්‍යප ස්ථවිරයන් වහන්සේ එන බව දෙවියන්ට අධිපති ශක්‍රයා දුරදීම දැක්කේය. දැක ගෙයින් නික්ම පෙර මගට ගොස් අතින් පාත්‍රය ගෙන ගෙට පිවිස වළඳෙහි බත් ගෙන පාත්‍රය පුරවා ආයුෂ්මත් මහා කාශ්‍යප ස්ථවිරයන් වහන්සේට පිළිගැන්විය. ඒ පිණ්ඩපාතය නොයෙක් සූප රශව්‍යඤ්ජනයෙන් යුක්තය. ඉක්බිති ආයුෂ්මත් මහා කාශ්‍යප ස්ථවිරයන් වහන්සේට මේ අදහස විය. යමෙකුගේ මෙබඳු ආනුභාවයක් ඇත්තේද, මේ සත්වයා කවරෙක්ද? කියායි.</div>
                    <div class="bodytext">ඉක්බිති ආයුෂ්මත් මහා කාශ්‍යප ස්ථවිරයන් වහන්සේට මේ අදහස වීය. මේ ඒකාන්තයෙන් දෙවියන්ට අධිපති ශක්‍රයාය. මෙසේ දැන දෙවියන්ට අධිපති ශක්‍රයාට මෙසේ කීහ. “ශක්‍රය, ඔබ මෙය කරණ ලද්දේය. නැවත මෙසේ නොකළ මැනවි.” “කාශ්‍යපයන් වහන්ස අපටද පිනෙන් ප්‍රයෝජන ඇත, අපටද පිනෙන් වැඩ ඇත.” ඉක්බිති දෙවියන්ට අධිපති ශක්‍රතෙම ආයුෂ්මත් මහාකාශ්‍යප ස්ථවිරයන් වහන්සේට වැඳ ප්‍රදක්‍ෂිණාකොට අහසට පැන නැග අහසෙහි සිට තුන්වරක් ආශ්චර්යය දානයක් උතුම් දානයක් කාශ්‍යප ස්ථවිරයන් වහන්සේ වෙත පිහිටුවන ලදී යනුවෙන් ප්‍රීති වාක්‍ය ප්‍රකාශ කළේය.</div>
                    <div class="bodytext">භාග්‍යවතුන් වහන්සේ මිනිස් කය ඉක්මවූ දිව කණින් දෙවියන්ට අධිපති ශක්‍රයාගේ අහසට පැනනැග අහසෙහි සිට ආශ්චර්යයවත් දානයක් පුදුම දානයක් කාශ්‍යප ස්ථවිරයන් වහන්සේ කෙරෙහි පිහිටුවන ලදී. “ආශ්චර්යයවත් දානයක් පුදුම දානයක් කාශ්‍යප ස්ථවිරයන් වහන්සේ කෙරෙහි පිහිටුවන ලදී. යනතුන් වරක් කරණ ලද ප්‍රීති වාක්‍යය ඇසූසේක්මය.</div>
                    <div class="bodytext">ඉක්බිති භාග්‍යවතුන් වහන්සේ මේ කාරණය දැන ඒ වේලාවෙහි මේ ප්‍රීති වාක්‍යය ප්‍රකාශ කළසේක.</div>
                    <div class="bodytext">“තමා පොෂණය කරන්නාවූ අන්‍යයකු පොෂණය නොකරන්නාවූ තාදීවූ උපශාන්තවූ හැමකල්හි සිහි ඇති පිණ්ඩපාතික භික්‍ෂුවට දෙවියෝ කැමතිවෙත්.”</div>
                </div>
            </div>
        </div>
        <div class="subhead ct_sutta" node-id="39128">
            <span class="subhead ct_sutta">8. පිණ්ඩපාතික පසංසා සූත්‍රය</span>
            <div class="subhead-contents">
                <div class="paragraph" para="28">
                    <span class="paranum">28</span>
                    <div class="bodytext">[1] (මෙහි 1 වර්ගයේ 5 සූත්‍රයේ 1 ඡෙදය යෙදිය යුතුයි.)</div>
                    <div class="bodytext">[2] එකල්හි වනාහි පිණ්ඩපාතයෙන් වැළකුණු සවස් කාලයෙහි කරේරි නම් රවුම් මළුවෙහි රැස්වූ බොහෝ භික්‍ෂූන් අතර මේ අතුරු කථාවක් පහළවිය. (ii) “ඇවැත්නි පිණ්ඩපාතික භික්‍ෂුව පිණ්ඩපාතයෙහි හැසිරෙන විට කලින් කළ මන වඩන රූපයන් ඇසින් දකින්නට ලැබෙයි. කලින් කළ මනවඩන ශබ්දයන් කණින් අසන්නට ලැබෙයි. කලින් කළ මනවඩන රශයන් දිවින් රශ බලන්නට ලැබෙයි. කලින් කළ මනවඩන ස්පර්ශයන් කයින් ස්පර්ශ කරන්නට ලැබෙයි. ඇවැත්නි, පිණ්ඩපාතික භික්‍ෂුව සත්කාර කරණ ලද්දේ ගරුකාර කරණ ලද්දේ බහුමාන කරණ ලද්දේ පුදන ලද්දේ සලකන ලද්දේ පිඬු පිණිස හැසිරෙයි. එබැවින් අපිද පිණ්ඩපාතිකයෝ වෙමු. අපිද කලින් කල මනවඩන රූපයන් ඇසින් දකින්නට හැකිවෙමු. අපිද කලින් කළ මනවඩන ශබ්දයන් කණින් අසන්නට හැකිවෙමු. අපිද කලින් කල මනවඩන සුවඳ නාසයෙන් ආඝ්‍රානය කරන්නට හැකිවෙමු. අපිද කලින් කල මනවඩන රශයන් දිවෙන් රශ බලන්නට හැකිවෙමු. අපිද කලින් කළ මනවඩන ස්පර්ශයන් කයින් ස්පර්ශ කරන්නට හැකිවෙමු. අපිද සත්කාර කරණ ලද්දෝ ගරුකාර කරණ ලද්දෝ බහුමාන කරණ ලද්දෝ පිඬු පිණිස හැසිරෙන්නෙමු” කියායි.</div>
                    <div class="bodytext">[3] ඒ භික්‍ෂූන් ගේ මේ අතුරුකථාව ඉතිරි වීය. ඉක්බිති භාග්‍යවතුන් වහන්සේ සවස් කාලයෙහි විවේකයෙන් නැගිටිසේක් කරේරි මණ්ඩල මාලය (රවුම් මළුව) යම් තැනකද එතැන්හි වැඩි සේක. වැඩ පනවල ලද ආසනයෙහි වැඩ සිටි සේක. වැඩහිඳ භාග්‍යවතුන් වහන්සේ භික්‍ෂූන් ඇමතූසේක. “මහණෙනි කවර කථාවකින් යුක්තව හුන්නහුද යුෂ්මතුන්ගේ කවර නම් අතුරු කථාවක් ඉතිරිවීදැයි” යනුවෙනි. “ස්වාමීනි, මෙහි පිණ්ඩපාතයන් වැළකුණු සවස් කාලයෙහි කරේරි මණ්ඩල මාලයෙහි එක්වූ රැස්වූ අපගේ මේ අතුරු කථාවක් ඇතිවිය. (මෙහි 2 (ii) යෙදිය යුතුයි) ස්වාමීනි, මේ අපගේ අතුරු කථාව ඉතිරිවූයේ විය. ඉක්බිති භාග්‍යවතුන් වහන්සේ වැඩි සේක.”</div>
                    <div class="bodytext">[4](i) “මහණෙනි ශ්‍රද්ධාවෙන් ගිහිගෙයින් නික්ම ශාසනයෙහි පැවිදිවූ යුෂ්මතුන්ට මෙය සුදුසු නොවේ. යුෂ්මත්හු යම් ඒ මෙබඳු කථාකරන්නහුද, මහණෙනි, රැස්වූ යුෂ්මතුන් විසින් වැඩ දෙකක් කටයුතුය. දැහැමි කථාව හෝ ආර්යවූ තුෂ්ණිම්භාවයද යනුයි. ඉක්බිති භාග්‍යවතුන් වහන්සේ මේ කාරණය දැන ඒ වේලාවෙහි මේ ප්‍රීති වාක්‍යය වදාළ සේක.</div>
                    <div class="bodytext">(ii) “තමා පොෂණය කරන්නාවූ අනුන් පොෂණය කිරීමක් නැති තාදීවූ කීර්ති ප්‍රශංසාවෙහි නොඇළුන භික්‍ෂුව දෙවියෝ කැමතිවෙත්.”</div>
                </div>
            </div>
        </div>
        <div class="subhead ct_sutta" node-id="39129">
            <span class="subhead ct_sutta">9. සිප්පග්ග සූත්‍රය</span>
            <div class="subhead-contents">
                <div class="paragraph" para="29">
                    <span class="paranum">29</span>
                    <div class="bodytext">[1] (මෙහි 1 වර්ගයේ 5 සූත්‍රයේ 1 ඡෙදය යෙදිය යුතුයි.)</div>
                    <div class="bodytext">[2] එසමයෙහි වනාහි පිණ්ඩපාතයෙන් වැළකුණාවූ සවස් කාලයෙහි මණ්ඩල මාලයෙහි එක්වු රැස්වූ බොහෝ භික්‍ෂූන්ගේ මේ අතුරු කථාවක් ඇතිවිය. (ii) ඇවැත්නි, කවරෙක් වනාහි ශිල්පය දනීද කවරෙක් කවර ශිල්පයක් ඉගෙණගන්නේද, ශිල්පයන්ගේ කවර ශිල්පයක් උතුම්ද?’ යනුයි. ඇතැමෙක් මෙසේ කීහ. ශිල්පයන්ගෙන් අශ්ව ශිල්පය උතුම්ය. කෙනෙක් මෙසේ කීහ. ශිල්පයන්ගෙන් රථ ශිල්පය උතුම්ය. අයෙක් මෙසේ කීහ. ශිල්පයන්ගෙන් කඩු ශිල්පය උතුම්ය. ඇතැම් කෙනෙක් මෙසේ කීහ. ශිල්පයන්ගෙන් රේඛා ශාස්ත්‍රය උතුම්ය. තවත් කෙනෙක් මෙසේ කීහ. ශිල්පයන්ගෙන් ගණිත ශාස්ත්‍රය උතුම්ය. කෙනෙක් මෙසේ කීහ. ශිල්පයන්ගෙන් ලිවීමේ ශාස්ත්‍රය උතුම්ය. තවත් අයෙක් මෙසේ කීහ. ශිල්පයන්ගෙන් කාව්‍ය ශිල්පය උතුම්ය. කෙනෙක් මෙසේ කීහ. ශිල්පයන්ගෙන් පරලොව විශ්වාස නොකරණ ඉගැන්වීම් උතුම්ය, ඇතැමෙක් මෙසේ කීහ. ශිල්පයන්ගෙන් කුඹුරු පිළිබඳ ඉගැන්වීමේ ශිල්පය උතුම්ය.</div>
                    <div class="bodytext">[3] ඒ භික්‍ෂූන්ගේ මේ අතුරු කථාව ඉතිරිවිය. ඉක්බිති භාග්‍යවතුන් වහන්සේ සවස් වේලෙහි විවේකයෙන් නැගිටිසේක් මණ්ඩල මාලය යම් තැනකද එතැන්හි වැඩිසේක. වැඩ පනවනලද අස්නෙහි වැඩසිටියහ. වැඩහිඳම භාග්‍යවතුන් වහන්සේ භික්‍ෂූන් ඇමතූසේක. “මහණෙනි, දැන් කවර කථාවකින් යුක්තව සිටියාහුද? කවර නම් අතුරුකථාවක් කොට ඉතිරිවීද?” යනුයි.</div>
                    <div class="bodytext">“ස්වාමීනි මෙහි පිණ්ඩපාතයෙන් වැළකුණු සවස්කාලයෙහි මණ්ඩල මාලයෙහි එක්වූ රැස්වූ අපගේ මේ අතුරුකථාවක් ඇතිවිය. (මෙහි 2 (ii) යෙදිය යුතුයි.) ස්වාමීනි මේ අතුරුකථා ඉතිරිවිය. ඉක්බිති භාග්‍යවතුන් වහන්සේ වැඩිසේක යනුයි.”</div>
                    <div class="bodytext">[4]  (මෙහි මේ වර්ගයේ 8 සූත්‍රයේ 4 (i) යෙදිය යුතුයි.) “සැහැල්ලු පැවැත්මක් ඇති, තමහට වැඩකැමති, ශිල්පයන්ගේ ජීවිකාව නොකරණ, ඉන්‍ද්‍රියයන් හික්මවූ සියලුකෙලෙස් දුරු කළ, බැඳුන නිවාසයක් නැති, ආත්ම දෘෂ්ටිය නැතිකළ, ආශා රහිත මාරයා (මරණ) නසා තනිව හැසිරෙන හෙතෙමේ භික්‍ෂුනමි.”</div>
                </div>
            </div>
        </div>
        <div class="subhead ct_sutta" node-id="391210">
            <span class="subhead ct_sutta">10. ලොකවොලොකන සූත්‍රය</span>
            <div class="subhead-contents">
                <div class="paragraph" para="30">
                    <span class="paranum">30</span>
                    <div class="bodytext">මේ සූත්‍රය මෙසේ අසනලදී. එක්සමයෙක්හි භාග්‍යවතුන් වහන්සේ උරුවෙලාවෙහි නෙරඤ්ජරා ගංතෙර සම්‍යක් සම්බුද්ධවූයේ ප්‍රථම කාලයෙහි වැඩවසනසේක.</div>
                    <div class="bodytext">එසමයෙහි වනාහි භාග්‍යවතුන් වහන්සේ සත්දිනක් එකම පළඟින් නිවන්සුව විඳිමින් වැඩසිටිසේක. ඉක්බිති භාග්‍යවතුන් වහන්සේ සත්දිනක් ඇවෑමෙන් ඒ සමාධියෙන් නැගිට බුදු ඇසින් ලොව බැලුසේක. බුදු ඇසින් ලොව බලන සේක් රාගයෙන් හටගත්, ද්වේෂයෙන් හටගත්, මොහයෙන් හටගත් නොයෙක් තැවීම්වලින් තැවෙන නොයෙක් දාහවලින් දැවෙන නොයෙක් සත්වයන් දැකිසේක්මය. ඉක්බිති භාග්‍යවතුන් වහන්සේ මේ කාරණය දැන ඒ වේලාවෙහි මේ ප්‍රීති වාක්‍යය ප්‍රකාශ කළසේක.</div>
                    <div class="bodytext">“තැවීම් ඇති ස්පර්ශයෙන් පීඩීත මේ ලොකය ආත්මවශයෙන් සිතන්නහුට රෝගයක් යයි කියයි. යමෙකු විසින් එයින් අන්පරිද්දෙකින් වේයයි සිතාද භවයට පැමිණි තැනැත්තේ වෙනස් වන්නේය. භවයෙහි ඇළුන ලෝකයා භවය ගැනම සතුටුවෙයි. යමක සතුටු වේද ඒ භයකි. යමකට භයවේද ඒ දුකකි. භවය දුරු කිරීමට වනාහි මේ බඹසර හැසිරෙයි. යම්කිසි ශ්‍රමණයෝ හෝ බ්‍රාහ්මණයෝ භවයෙන්ම (ශාස්වත දෘෂ්ටියෙන්) භවයාගේ මිදීම කීවාහුද ඒ සියල්ලෝම භවයෙන් නොමිදුනාහුයයි” කියමි.</div>
                    <div class="bodytext">“යම්කිසි ශ්‍රමණයෝ හෝ බ්‍රාහ්මණයෝ විභවයෙන්ම (උච්ඡෙද දෘෂ්ටියෙන්) භවයාගේ නික්මීම කීවාහුද ඒ සියල්ලෝම භවයෙන් නොනික්මුනෝයයි කියමි.</div>
                    <div class="bodytext">“කෙලෙස් නිසා මේ දුක පැමිණෙයි. සියලු උපාදානයන්ගේ නැති කිරීමෙන් දුකෙහි ඉපදීමක් නැත. මේ මහා ලොකය බලව, සත්වයෝ අවිද්‍යාවෙන් යුක්තය. සත්වයෝ අවිද්‍යාවෙහි ඇළුනෝය. නොමිදුනෝය. යම්කිසි භවයකින් සැමතැන කෙලෙස් පැතිරීම වෙයි. “ඒ සියලු භවයෝ අනිත්‍යය පිණිස දුක් පිණිස, වෙනස්වීම පිණිස වෙති.</div>
                    <div class="bodytext">“මෙසේ මෙය ඇතිපරිද්දෙන් මනා නුවණින් දක්නා තැනැත්තේ භව තෘෂ්ණාව දුරුකරයි. විභවයෙහි සතුටු නොවෙයි. සර්වප්‍රකාරයෙන් තෘෂ්ණාවන්ගේ ක්‍ෂයවීමෙන් ඉතිරිනොවූ නොඇලීම ඇති නිරොධ නම් නිර්වාණය ලබයි. “නිවුනාවූ ඒ භික්‍ෂුවට උපාදානයන්ගේ නැවත ඇතිවීමක් නොවෙයි. මාරයා මැඩ කෙලෙස් සටනින් ජයගත් කෙලෙස් දුරුකළ ඒ තැනැත්තේ සියලු භවයන් ඉක්මවූයේය.”</div>
                </div>
            </div>
        </div>
    </div>
    <div class="centre ct_vagga ending">නන්දවග්ගො තතියො නිට්ඨිතො.</div>
    <div class="paragraph udana" para="udana"></div>
</div>