<div class="chapter ct_vagga" node-id="31160">
    <span class="chapter ct_vagga">7. දේවතා වර්‍ගය (අනාගාමි වර්‍ගය)</span>
    <div class="chapter-contents">
        <div class="subhead ct_sutta" node-id="31161">
            <span class="subhead ct_sutta">1. අනාගාමිඵල සච්ඡිකිරියා සූත්‍රය</span>
            <div class="subhead-contents">
                <div class="paragraph" para="65">
                    <span class="paranum">65</span>
                    <div class="bodytext">’’මහණෙනි, කරුණු සයක් දුරු නොකර අනාගාමී ඵලයට පැමිණීමට සුදුසු නොවේ. කිනම් සයක්ද යත්? අශ්‍රද්‍ධාව, පාපයෙහි ලජ්ජා නැති බව, පාපයෙහි බිය නැති බව. කුසීතකම, සිහි මුළාව, නුවණ නැති බව යන සයයි. මහණෙනි, මේ කරුණු සය දුරු නොකර අනාගාමී ඵලය ලබා ගැනීමට නොහැකිය.</div>
                    <div class="bodytext">’’මහණෙනි, කරුණු සයක් දුරු කර අනාගාමී ඵලයට පැමිණීමට සුදුසු වේ. කිනම් සයක්ද යත්? අශ්‍රද්‍ධාව, පාපයෙහි ලජ්ජා නැති බව, පාපයෙහි බිය නැති බව. කුසීතකම, සිහි මුළාව, නුවණ නැති බව යන සයයි. මහණෙනි, කරුණු සයක් දුරු නොකර අනාගාමී ඵලයට පැමිණීමට සුදුසු නොවේ. කිනම් සයක්ද යත්? අශ්‍රද්‍ධාව, පාපයෙහි ලජ්ජා නැති බව, පාපයෙහි බිය නැති බව. කුසීතකම, සිහි මුළාව, නුවණ නැති බව යන සයයි. මහණෙනි, මේ කරුණු සය දුරු නොකර අනාගාමී ඵලය ලබා ගැනීමට නොහැකිය.</div>
                </div>
            </div>
        </div>
        <div class="subhead ct_sutta" node-id="31162">
            <span class="subhead ct_sutta">2. අරහන්ත සච්ඡිකිරියා සූත්‍රය</span>
            <div class="subhead-contents">
                <div class="paragraph" para="66">
                    <span class="paranum">66</span>
                    <div class="bodytext">’’මහණෙනි, කරුණු සයක් දුරු නොකර රහත්වීමට නුසුදුසුය.</div>
                    <div class="bodytext">කිනම් සයක්ද යත්? සිතේ අලසකම. කයේ අලසකම, සිතේ විසුරුනු බව. පසුතැවිල්ල, අශ්‍රද්‍ධාව, ප්‍රමාදය, යන සයයි. මහණෙනි, කරුණු සයක් දුරු නොකර රහත්වීමට නුසුදුසුය.</div>
                    <div class="bodytext">’’මහණෙනි, කරුණු සයක් දුරුකොට රහත්වීමට සුදුසු වේ.</div>
                    <div class="bodytext">’’ කිනම් සයක්ද යත්? සිතේ අලසකම. කයේ අලසකම, සිතේ විසුරුනු බව. පසුතැවිල්ල, අශ්‍රද්‍ධාව, ප්‍රමාදය, යන සයයි. මහණෙනි, කරුණු සයක් දුරුකොට රහත්වීමට සුදුසු වේ.</div>
                </div>
            </div>
        </div>
        <div class="subhead ct_sutta" node-id="31163">
            <span class="subhead ct_sutta">3. භික්ඛුපාපමිත්ත සූත්‍රය</span>
            <div class="subhead-contents">
                <div class="paragraph" para="67">
                    <span class="paranum">67</span>
                    <div class="bodytext">’’මහණෙනි, ඒකාන්තයෙන් පවිටු මිත්‍රයන් ඇති, පවිටන් සහාය කොට ඇති, පවිටන්ට නැමෙන. පවිටු මිත්‍රයන් ආශ්‍රය කරණ, සේවනය කරණ, ඒ මහණ තෙම ඔවුන්ගේ අදහස්වලට අනුව හැසිරෙන්නේ, හැසිරීම පිළිබඳ සිරිත් විරිත් ආරක්‍ෂා කරයි යන, මෙය සිදු නොවේ. හැසිරීම පිණිසවූ සිරිත් විරිත් නොරැක (යට මාර්ග ඵල සතෙහි) ශෛක්‍ෂධර්‍ම පුරයි යන මෙය විද්‍යමාන නොවේ. ශෛක්‍ෂධර්‍ම නොපුරා, සිල් පුරන්නේය යන මෙය විද්‍යමාන නොවේ. සිල් නොපුරා, කාමාශාව හෝ, රූපාශාව හෝ, අරූප ආශාව හෝ දුරු කරන්නේය යන මෙය විද්‍යමාන නොවේ.</div>
                    <div class="bodytext">’’මහණෙනි, ඒකාන්තයෙන් යහපත් මිත්‍රයන් ඇති, යහපත් මිත්‍රයන් සහාය කොට ඇති, යහපත් මිත්‍රයන්ට නැමෙන. යහපත් අය හා ආශ්‍රය කරණ, සේවනය කරණ, ඒ මහණ තෙම ඔවුන්ගේ අදහස්වලට අනුව හැසිරෙන්නේ, හැසිරීම පිළිබඳ සිරිත් විරිත් පුරවන්නේය යන මේ කාරණය විද්‍යමාන වේ. හැසිරීම පිළිබඳ සිරිත් විරිත් පුරා ශෛක්‍ෂධර්‍ම පුරන්නේය යන මේ කාරණය විද්‍යමාන වේ. ශෛක්‍ෂධර්‍ම පුරා, සිල් පුරන්නේය යන මේ කාරණය විද්‍යමාන වේ. සිල් පුරා, කාමාශාව, රූපාශාව, අරූපාශාව දුරු කරන්නේය යන මේ කාරණය විද්‍යමාන වේ.</div>
                </div>
            </div>
        </div>
        <div class="subhead ct_sutta" node-id="31164">
            <span class="subhead ct_sutta">4. සංඝනිකාරාම සූත්‍රය</span>
            <div class="subhead-contents">
                <div class="paragraph" para="68">
                    <span class="paranum">68</span>
                    <div class="bodytext">’’මහණෙනි, ඒකාන්තයෙන් ඒ මහණතෙම සමාගමෙහි ඇලුනේ, සමාගමෙහි නිරතවූයේ, සමාගමට එක්වීමෙහි යෙදුනේ, පිරිසෙහි ඇලුනේ. පිරිස සමග නිරතවූයේ, පිරිස සමග එක්වීමෙහි යෙදුනේ, තනිව විවේකයෙහි ඇලෙන්නේයයි මේ කාරණය විද්‍යමාන නොවේ. තනිව විවේකයෙහි නොඇලෙන්නේ, සිතට අරමුණ ගන්නේය යන මේ කාරණය විද්‍යමාන නොවේ. සිතට අරමුණ නොගන්නේ, සම්‍යක් දෘෂ්ටිය පුරන්නේය යන මේ කාරණය විද්‍යමාන නොවේ. සම්‍යක් දාෂ්ටිය නොපුරා. සම්‍යක් සමාධිය පුරන්නේය යන මේ කාරණය විද්‍යමාන නොවේ. සම්‍යක් සමාධිය නොපුරා. සංයෝජන (බැමි) දුරුකරන්නේය යන මේ කාරණය විද්‍යමාන නොවේ. සංයෝජනයන් දුරු නොකොට නිර්‍වාණය ප්‍රත්‍යක්‍ෂ කරන්නේය යන මේ කාරණය විද්‍යමාන නොවේ.</div>
                    <div class="bodytext">’’මහණෙනි, ඒකාන්තයෙන් ඒ මහණතෙම සමාගමෙහි නොඇලුනේ, සමාගමෙහි නිරත නොවූයේ, සමාගමට එක්වීමෙහි නොයෙදුනේ, පිරිසෙහි නොඇලුනේ. පිරිස සමග නිරත නොවූයේ, පිරිස සමග එක්වීමෙහි නොයෙදුනේ, තනිව විවේකයෙහි ඇලෙන්නේය යන මේ කරුණ විද්‍යමාන වේ. තනිව විවේකයෙහි ඇලෙන්නේ, සිතට නිමිත්ත ගන්නේය යන මේ කරුණ විද්‍යමාන වේ. සිතට නිමිත්ත ගන්නේ, සම්‍යක් දෘෂ්ටිය පුරන්නේය යන මේ කරුණ විද්‍යමාන වේ. සම්‍යක් දාෂ්ටිය පුරා. සම්‍යක් සමාධිය පුරන්නේය යන මේ කරුණ විද්‍යමාන වේ. සම්‍යක් සමාධිය පුරා. සංයෝජනයන් දුරුකරන්නේය යන මේ කාරණය විද්‍යමාන වේ. සංයෝජනයන් දුරු කර නිර්‍වාණය ප්‍රත්‍යක්‍ෂ කරන්නේය යන මේ කාරණය විද්‍යමාන වේ.</div>
                </div>
            </div>
        </div>
        <div class="subhead ct_sutta" node-id="31165">
            <span class="subhead ct_sutta">5. දේවතා පරිහාණිය සූත්‍රය</span>
            <div class="subhead-contents">
                <div class="paragraph" para="69">
                    <span class="paranum">69</span>
                    <div class="bodytext">ඉක්බිති එක්තරා දිව්‍ය පුත්‍රයෙක් මධ්‍යම රාත්‍රිය ඉක්මවූ කල්හි, යහපත් වර්ණයෙන් යුක්තව, මුළු ජේතවනාරාමය බබුළුවා, භාග්‍යවතුන් වහන්සේ යම් තැනෙක්හිද, එහි පැමිණියේය. පැමිණ භාග්‍යවතුන් වහන්සේ වැඳ, එකත්පසෙක සිටියේය.</div>
                    <div class="bodytext">එකත්පසෙක සිටි ඒ දේවතාවා භාග්‍යවතුන් වහන්සේට, ’’ස්වාමීනි, කරුණු සයක් මහණහුගේ නොපිරිහීම පිණිස පවතිත්ය’’ යි කීයේය. ’’ශාස්තෲන් වහන්සේ කෙරෙහි ගෞරවය, ධර්‍මයට ගෞරවය, සංඝයාට ගෞරවය, ශික්‍ෂාවට ගෞරවය, සුවච බව, යහපත් මිත්‍රයන් ඇති බව, යන සයයි. ස්වාමීනි, මේ කරුණු සය මහණහට නොපිරිහීම පිණිස පවතිත්.’’ ඒ දේවතාවා මෙසේ කීය. ’’ශාස්තෲන් වහන්සේ පිළිගත් සේක.’’ ඉක්බිති ඒ දේවතාවා ’’ශාස්තෲන් වහන්සේ මාගේ වචන පිළිගත් සේකැ’’ යි ශාස්තෲන් වහන්සේ වැඳ, පැදකුණුකොට, එහිම අතුරුදහන් විය.</div>
                    <div class="bodytext">ඉක්බිත්තෙන් භාග්‍යවතුන් වහන්සේ ඒ රාත්‍රියගේ ඇවෑමෙන් භික්‍ෂූන්ට කථා තළ සේක. ’’මහණෙනි, මේ රාත්‍රියෙහි එක්තරා දේවතාවෙක් මධ්‍යම රාත්‍රිය ඉක්මවූ කල්හි යහපත් වර්‍ණයෙන් යුක්තව, මුළු ජේතවනාරාමය ආලෝක කොට මා යම් තැනෙක්හිද, එහි පැමිණියේය. පැමිණ, මා වැඳ. එකත්පසෙක සිටියේය. එකත්පසෙක සිටි ඒ දේවතාවා මට, ’’ස්වාමීනි, කරුණු සයක් මහණහුගේ නොපිරිහීම පිණිස පවතිත්ය’’ යි කීයේය. ’’ශාස්තෲන් වහන්සේ කෙරෙහි ගෞරවය, ධර්‍මයට ගෞරවය, සංඝයාට ගෞරවය, ශික්‍ෂාවට ගෞරවය, සුවච බව, යහපත් මිත්‍රයන් ඇති බව, යන සයයි. ස්වාමීනි, මේ කරුණු සය මහණහට නොපිරිහීම පිණිස පවතිත්.’’ ඒ දේවතාවා මෙසේ කීය. ’’ශාස්තෲන් වහන්සේ පිළිගත් සේක.’’ ඉක්බිති ඒ දේවතාවා ’’ශාස්තෲන් වහන්සේ මාගේ වචන පිළිගත් සේකැ’’ යි මා වැඳ, පැදකුණුකොට, එහිම අතුරුදහන් විය.</div>
                    <div class="bodytext">මෙසේ වදාළ කල්හි ආයුෂ්මත් ශාරීපුත්‍ර ස්ථවිරයන් වහන්සේ භාග්‍යවතුන් වහන්සේට, ’’ස්වාමීනි, භාග්‍යවතුන් වහන්සේ විසින් ලුහුඬින් වදාරණ ලද දෙය මෙහි මෙසේ විස්තර වශයෙන් අර්ත්‍ථය දනිමි.</div>
                    <div class="bodytext">’’ස්වාමීනි, මේ ශාසනයෙහි මහණතෙම තමන්ද ශාස්තෲන් වහන්සේ කෙරෙහි ගරු කරන්නේ වේද, ශාස්තෲන් වහන්සේට ගරු කිරීමෙහි ගුණ කියන්නේ වේද, යම් අන් භික්‍ෂු කෙනෙක් ශාස්තෲන් වහන්සේ කෙරෙහි ගෞරව නැත්තේ වේද, ඔවුන්ද ශාස්තෲන් වහන්සේ කෙරෙහි ගරු කිරීමට යොදවයිද, අන් යම්කිසි භික්‍ෂුවක් ශාස්තෲන් වහන්සේ කෙරෙහි ගරු කරන්නේද, ඔවුන්ගේද ඇත්තාවූ, සත්‍යවූ ගුණය සුදුසු කාලයෙහි කියයිද.</div>
                    <div class="bodytext">’’ස්වාමීනි, මේ ශාසනයෙහි මහණතෙම තමන්ද ධර්‍මය කෙරෙහි ගරු කරන්නේ වේද, ධර්‍මයට ගරු කිරීමෙහි ගුණ කියන්නේ වේද, යම් අන් භික්‍ෂු කෙනෙක් ධර්‍මය කෙරෙහි ගෞරව නැත්තේ වේද, ඔවුන්ද ධර්‍මය කෙරෙහි ගරු කිරීමට යොදවයිද, අන් යම්කිසි භික්‍ෂුවක් ධර්‍මය කෙරෙහි ගරු කරන්නේද, ඔවුන්ගේද ඇත්තාවූ, සත්‍යවූ ගුණය සුදුසු කාලයෙහි කියයිද.</div>
                    <div class="bodytext">’’ස්වාමීනි, මේ ශාසනයෙහි මහණතෙම තමන්ද සංඝයා කෙරෙහි ගරු කරන්නේ වේද, සංඝයාට ගරු කිරීමෙහි ගුණ කියන්නේ වේද, යම් අන් භික්‍ෂු කෙනෙක් සංඝයා කෙරෙහි ගෞරව නැත්තේ වේද, ඔවුන්ද සංඝයා කෙරෙහි ගරු කිරීමට යොදවයිද, අන් යම්කිසි භික්‍ෂුවක් සංඝයා කෙරෙහි ගරු කරන්නේද, ඔවුන්ගේද ඇත්තාවූ, සත්‍යවූ ගුණය සුදුසු කාලයෙහි කියයිද.</div>
                    <div class="bodytext">’’ස්වාමීනි, මේ ශාසනයෙහි මහණතෙම තමන්ද ශික්‍ෂාවෙහි ගරු කරන්නේ වේද, ශික්‍ෂාවෙහි ගරු කිරීමෙහි ගුණ කියන්නේ වේද, යම් අන් භික්‍ෂු කෙනෙක් ශික්‍ෂාවෙහි ගෞරව නැත්තේ වේද, ඔවුන්ද ශික්‍ෂාවෙහි ගරු කිරීමට යොදවයිද, අන් යම්කිසි භික්‍ෂුවක් ශික්‍ෂාවෙහි ගරු කරන්නේද, ඔවුන්ගේද ඇත්තාවූ, සත්‍යවූ ගුණය සුදුසු කාලයෙහි කියයිද.</div>
                    <div class="bodytext">’’ස්වාමීනි, මේ ශාසනයෙහි මහණතෙම තමන්ද කීකරු වේද, කීකරුවීමෙහි ගුණ කියන්නේ වේද, යම් අන් භික්‍ෂු කෙනෙක් කීකරු නැත්තේ වේද, ඔවුන්ද කීකරු වීමෙහි යොදවයිද, අන් යම්කිසි භික්‍ෂුවක් කීකරු වේද, ඔවුන්ගේද ඇත්තාවූ, සත්‍යවූ ගුණය සුදුසු කාලයෙහි කියයිද.</div>
                    <div class="bodytext">’’ස්වාමීනි, මේ ශාසනයෙහි මහණතෙම තමන්ද යහපත් මිත්‍රයන් ඇත්තේ වේද, යහපත් මිත්‍රයන් ඇසුරු කිරීමෙහි ගුණ කියන්නේ වේද, යම් අන් භික්‍ෂු කෙනෙක් යහපත් මිත්‍රයන් නැත්තේ වේද, ඔවුන්ද යහපත් මිත්‍රයන් ඇසුරෙහි යොදවයිද, අන් යම්කිසි භික්‍ෂුවක් යහපත් මිත්‍රයන් ඇත්තේ වේද, ඔවුන්ගේද ඇත්තාවූ, සත්‍යවූ ගුණය සුදුසු කාලයෙහි කියයිද.</div>
                    <div class="bodytext">’’ස්වාමීනි, භාග්‍යවතුන් වහන්සේ විසින් ලුහුඬින් වදාරණ ලද මෙහි මෙසේ විස්තර වශයෙන් අර්ත්‍ථය දනිමි.’’</div>
                    <div class="bodytext">’’ශාරීපුත්‍රය, යහපත, යහපත, ශාරීපුත්‍රය, ඔබ මා විසින් විසින් ලුහුඬින් වදාරණ ලද මෙය මෙසේ විස්තර වශයෙන් අර්ත්‍ථය දන්නෙහිය.</div>
                    <div class="bodytext">’’ශාරීපුත්‍රය, මේ ශාසනයෙහි මහණතෙම, තමන්ද ශාස්තෲන් වහන්සේ විෂයෙහි ගරු කරන්නේ වේද, ශාස්තෲන් වහන්සේට ගරු කිරීමෙහි ගුණ කියන්නේ වේද, යම් අන් භික්‍ෂු කෙනෙක් ශාස්තෲන් වහන්සේ කෙරෙහි ගෞරව නැත්තේ වේද, ඔවුන්ද ශාස්තෲන් වහන්සේ කෙරෙහි ගරු කිරීමට යොදවයිද, අන් යම්කිසි භික්‍ෂුවක් ශාස්තෲන් වහන්සේ කෙරෙහි ගරු කරන්නේද, ඔවුන්ගේද ඇත්තාවූ, සත්‍යවූ ගුණය සුදුසු කාලයෙහි කියයිද.</div>
                    <div class="bodytext">’’ශාරීපුත්‍රය, යහපත, යහපත, ශාරීපුත්‍රය, ඔබ මා විසින් විසින් ලුහුඬින් වදාරණ ලද මෙය මෙසේ විස්තර වශයෙන් අර්ත්‍ථය දන්නෙහිය.</div>
                    <div class="bodytext">’’ශාරීපුත්‍රය, මේ ශාසනයෙහි මහණතෙම, තමන්ද ධර්‍මය විෂයෙහි ගරු කරන්නේ වේද, ධර්‍මයට ගරු කිරීමෙහි ගුණ කියන්නේ වේද, යම් අන් භික්‍ෂු කෙනෙක් ධර්‍මය කෙරෙහි ගෞරව නැත්තේ වේද, ඔවුන්ද ධර්‍මය කෙරෙහි ගරු කිරීමට යොදවයිද, අන් යම්කිසි භික්‍ෂුවක් ධර්‍මය කෙරෙහි ගරු කරන්නේද, ඔවුන්ගේද ඇත්තාවූ, සත්‍යවූ ගුණය සුදුසු කාලයෙහි කියයිද.</div>
                    <div class="bodytext">’’ශාරීපුත්‍රය, යහපත, යහපත, ශාරීපුත්‍රය, ඔබ මා විසින් විසින් ලුහුඬින් වදාරණ ලද මෙය මෙසේ විස්තර වශයෙන් අර්ත්‍ථය දන්නෙහිය.</div>
                    <div class="bodytext">’’ශාරීපුත්‍රය, මේ ශාසනයෙහි මහණතෙම, තමන්ද සංඝයා විෂයෙහි ගරු කරන්නේ වේද, සංඝයාට ගරු කිරීමෙහි ගුණ කියන්නේ වේද, යම් අන් භික්‍ෂු කෙනෙක් සංඝයා කෙරෙහි ගෞරව නැත්තේ වේද, ඔවුන්ද සංඝයා කෙරෙහි ගරු කිරීමට යොදවයිද, අන් යම්කිසි භික්‍ෂුවක් සංඝයා කෙරෙහි ගරු කරන්නේද, ඔවුන්ගේද ඇත්තාවූ, සත්‍යවූ ගුණය සුදුසු කාලයෙහි කියයිද.</div>
                    <div class="bodytext">’’ශාරීපුත්‍රය, යහපත, යහපත, ශාරීපුත්‍රය, ඔබ මා විසින් විසින් ලුහුඬින් වදාරණ ලද මෙය මෙසේ විස්තර වශයෙන් අර්ත්‍ථය දන්නෙහිය.</div>
                    <div class="bodytext">’’ශාරීපුත්‍රය, මේ ශාසනයෙහි මහණතෙම, තමන්ද ශික්‍ෂාව විෂයෙහි ගරු කරන්නේ වේද, ශික්‍ෂාවට ගරු කිරීමෙහි ගුණ කියන්නේ වේද, යම් අන් භික්‍ෂු කෙනෙක් ශික්‍ෂාව කෙරෙහි ගෞරව නැත්තේ වේද, ඔවුන්ද ශික්‍ෂාව කෙරෙහි ගරු කිරීමට යොදවයිද, අන් යම්කිසි භික්‍ෂුවක් ශික්‍ෂාව කෙරෙහි ගරු කරන්නේද, ඔවුන්ගේද ඇත්තාවූ, සත්‍යවූ ගුණය සුදුසු කාලයෙහි කියයිද.</div>
                    <div class="bodytext">’’ශාරීපුත්‍රය, යහපත, යහපත, ශාරීපුත්‍රය, ඔබ මා විසින් විසින් ලුහුඬින් වදාරණ ලද මෙය මෙසේ විස්තර වශයෙන් අර්ත්‍ථය දන්නෙහිය.</div>
                    <div class="bodytext">’’ශාරීපුත්‍රය, මේ ශාසනයෙහි මහණතෙම, තමන්ද කීකරුවේද, කීකරුවීමෙහි ගුණ කියන්නේ වේද, යම් අන් භික්‍ෂු කෙනෙක් කීකරු නැත්තේ වේද, ඔවුන්ද කීකරුවීම කෙරෙහි ගරු කිරීමට යොදවයිද, අන් යම්කිසි භික්‍ෂුවක් කීකරුවීමෙහි ගරු කරන්නේද, ඔවුන්ගේද ඇත්තාවූ, සත්‍යවූ ගුණය සුදුසු කාලයෙහි කියයිද.</div>
                    <div class="bodytext">’’ශාරීපුත්‍රය, යහපත, යහපත, ශාරීපුත්‍රය, ඔබ මා විසින් විසින් ලුහුඬින් වදාරණ ලද මෙය මෙසේ විස්තර වශයෙන් අර්ත්‍ථය දන්නෙහිය.</div>
                    <div class="bodytext">’’ශාරීපුත්‍රය, මේ ශාසනයෙහි මහණතෙම, තමන්ද යහපත් මිත්‍රයන් ඇත්තේ වේද, යහපත් මිත්‍රයන් ඇසුරු කිරීමෙහි ගුණ කියන්නේ වේද, යම් අන් භික්‍ෂු කෙනෙක් යහපත් මිත්‍රයන් නැත්තේ වේද, ඔවුන්ද යහපත් මිත්‍රයන් ඇතිබව කෙරෙහි ගරු කිරීමට යොදවයිද, අන් යම්කිසි භික්‍ෂුවක් යහපත් මිත්‍රයන් ඇතිබව කෙරෙහි ගරු කරන්නේද, ඔවුන්ගේද ඇත්තාවූ, සත්‍යවූ ගුණය සුදුසු කාලයෙහි කියයිද.</div>
                </div>
            </div>
        </div>
        <div class="subhead ct_sutta" node-id="31166">
            <span class="subhead ct_sutta">6. සන්තසමාධි සූත්‍රය</span>
            <div class="subhead-contents">
                <div class="paragraph" para="70">
                    <span class="paranum">70</span>
                    <div class="bodytext">’’මහණෙනි, ඒකාන්තයෙන් ඒ භික්‍ෂුව ශාන්තවූ සමාධිය නැතිව, ප්‍රණීත සමාධිය නැතිව, සංසිඳීම නැතිව, සිතේ එකඟකම නැතිව, එකෙකු බොහෝ දෙනෙකු වන්නාහ. බොහෝ දෙනෙකු එකෙක් වන්නේය. (දීඝ නිකායේ, 3 සූත්‍රයේ, 70 ඡේදයේ, ’’ඉදිරිපත්කොට’’ යන වචනයේ සිට යොදාගත යුතුයි.)</div>
                    <div class="bodytext">’’බ්‍රහ්ම ලෝකය තෙක් වසඟකොට පවත්නේයයි යන කාරණය සිදු නොවේ.</div>
                    <div class="bodytext">’’පිරිසිදුවූ, මිනිස් ගතිය ඉක්මවූ, දිව කණින්, දුරද. ලඟද යන ශබ්ද දෙක අසන්නේය යන කාරණය සිදුනොවේ.</div>
                    <div class="bodytext">’’රාග සහිත සිත, රාග සහිතයයි දන්නේය. (දීඝ නිකායේ, 2 සූත්‍රයේ, 72 ඡේදයේ, ’’රාග සහිත සිතයයි දැන ගන්නෙමි’’ යන්න ’’දැනගන්නේය’’ යි කියා වෙනස්කොට යොදාගත යුතුයි.)</div>
                    <div class="bodytext">’’නොමිදුන සිත, නොමිදුන සිතයයි දන්නේය යන අන්‍ය සත්ත්‍වයන්ගේ. අන්‍ය පුද්ගලයන්ගේ සිතින් සිත වෙන්කොට දැනගන්නේය යන කාරණය සිදු නොවේ.</div>
                    <div class="bodytext">’’නොයෙක් පෙර විසූ භවයන් සිහි කරන්නේය. කෙසේද, එක ජාතියක්, ජාති දෙකක්, (දීඝ නිකායේ, 2 සූත්‍රයේ, 74 ඡේදයේ, ’’එක් ජාතියක්ද’’ යන තැන් සිට යොදාගත යුතුයි.)</div>
                    <div class="bodytext">’’ආකාර සහිත පෙර වූ සිහිකිරීම් සහිත, නොයෙක් පෙර විසූ භවයන් සිහි කරන්නේය, යන කාරණය සිදු නොවේ.</div>
                    <div class="bodytext">’’මිනිස් ගතිය ඉක්මවූ දිවැසින් සත්ත්‍වයන් බලත්. (දීඝ නිකායේ, 2 සූත්‍රයේ, 75 ඡේදයේ, ’’හේ නොයෙක් පෙර විසීම් සහිත’’ යන තැන් සිට යොදාගත යුතුයි.) කර්‍මය පරිදි පැමිණෙන සත්ත්‍වයන් දැනගන්නේය යන කාරණය සිදු නොවේ.</div>
                    <div class="bodytext">’’ආශ්‍රවයන්ගේ ක්‍ෂය කිරීමෙන්, ආශ්‍රවයන් නැති (අඞ්ගුත්තර නිකායේ, 2 පණ්ණාසකයේ, පඤ්චඞ්ගික සමාධි සූත්‍රයේ, අග කොටස යෙදිය යුතුයි. 793 පිට) ප්‍රත්‍යක්‍ෂකොට එයට පැමිණ වාසය කරන්නේය යන කාරණය සිදු නොවේ.</div>
                    <div class="bodytext">’’මහණෙනි, ඒ භික්‍ෂුව ශාන්තවූ සමාධියෙන් ප්‍රණීත සමාධියෙන් සංසිඳීමෙන් සිතේ එකඟකමින්. නොයෙක් ඉර්ධි විධිය විඳියි. බොහෝ දෙනෙකු වන්නාහ. බොහෝ දෙනෙකු එකෙක් වන්නේය. (දීඝ නිකායේ, 3 සූත්‍රයේ, 70 ඡේදයේ, ’’ඉදිරිපත්කොට’’ යන වචනයේ සිට යොදාගත යුතුයි.)</div>
                    <div class="bodytext">’’බ්‍රහ්ම ලෝකය තෙක් වසඟකොට පවත්නේ බ්‍රහ්මලෝකය තෙක් කයින් වසඟතොට පවත්නේය යන කාරණය සිදුවෙයි.</div>
                    <div class="bodytext">’’මිනිස් ගතිය ඉක්මෙව්වාවූ. පිරිසිදුවූ දිව කණින්. දිව්‍යවූද, මනුෂ්‍යවූද, දුරවූද, ලංවූද, ශබ්ද දෙක අසන්නේය යන කාරණය සිදුවෙයි.</div>
                    <div class="bodytext">’’රාග සහිත සිත, රාග සහිතයයි දන්නේය. (දීඝ නිකායේ, 2 සූත්‍රයේ, 72 ඡේදයේ, ’’රාග සහිත සිතයයි දැන ගන්නෙමි’’ යන්න ’’දැනගන්නේය’’ යි කියා වෙනස්කොට යොදාගත යුතුයි.) නොමිදුන සිත, නොමිදුන සිතයයි දන්නේය. අන්‍ය සත්ත්‍වයන්ගේ, අන්‍ය පුද්ගලයන්ගේ සිතින් සිත වෙන්කොට දැනගන්නේය යන කාරණය විද්‍යමාන වෙයි. නොයෙක් පෙර විසූ භවයන් සිහි කරන්නේය. කෙසේද? එක ජාතියක්, ජාති දෙකක්. (දීඝ නිකායේ, 2 සූත්‍රයේ, 74 ඡේදයේ, ’’එක් ජාතියක්ද’’ යන තැන් සිට යොදාගත යුතුයි.)</div>
                    <div class="bodytext">’’ආකාර සහිත පෙරටුවූ නොයෙක් පෙර විසූ භවයන් සිහි කරන්නේය, යන කාරණය සිදු වේ.</div>
                    <div class="bodytext">’’මිනිස් ගතිය ඉක්මවූ, පිරිසිදු දිවැසින් සත්ත්‍වයන් දකින්නේය. චුතවෙන්නාවූද, උපදින්නාවූද, හීනවූද, ප්‍රණීත වූද, සුවර්‍ණවූද, දුර්‍වර්‍ණවූද, යහපත් ගති ඇත්තාවූද, නපුරු ගති ඇත්තාවූද. කර්මය පරිද්දෙන් පැමිණෙන්නාවූ සත්ත්‍වයන් දන්නේය යන කාරණය සිදුවේ.</div>
                    <div class="bodytext">’’ආශ්‍රවයන් ක්‍ෂය කිරීමෙන් ආශ්‍රව නැති සිතේ මිදීම</div>
                    <div class="bodytext">’’ආශ්‍රවයන්ගේ ක්‍ෂය කිරීමෙන්, ආශ්‍රවයන් නැති (අඞ්ගුත්තර නිකායේ, 2 පණ්ණාසකයේ, පඤ්චඞ්ගික සමාධි සූත්‍රයේ, අග කොටස යෙදිය යුතුයි. 793 පිට) ප්‍රත්‍යක්‍ෂකොට එයට පැමිණ වාසය කරන්නේය යන කාරණය සිදු වෙයි.</div>
                </div>
            </div>
        </div>
        <div class="subhead ct_sutta" node-id="31167">
            <span class="subhead ct_sutta">7. භබ්බතාපත්ති සූත්‍රය</span>
            <div class="subhead-contents">
                <div class="paragraph" para="71">
                    <span class="paranum">71</span>
                    <div class="bodytext">’’මහණෙනි, කරුණු සයකින් යුක්ත භික්‍ෂුව නුසුදුසුවූයේ, ඒ ඒ තැන, ඒ ඒ ආයතනයන්හි නුසුදුසු බවට පැමිණීමට හැකිය.</div>
                    <div class="bodytext">’’කවර සයකින්ද යත්? මේ ශාසනයෙහි භික්‍ෂුව මේ පිරිහීම භජනය කරණ ධර්‍මයෝයයි තත්වූ පරිදි නොදනීද, මේ සම තත්ත්‍වයක් ඇති කරවන ධර්මයෝයයි තත්වූ පරිදි නොදනීද, මේ දියුණුව ඇතිකරණ ධර්මයෝයයි තත්වූ පරිදි නොදනීද, මේ උසස් අවබෝධයක් ඇති කරවන ධර්මයෝයයි තත්වූ පරිදි නොදනීද, සකස් නොවූ කටයුතු ඇත්තේ වේද, අහිතවත් දෙය කරන්නේ වේද, මහණෙනි, කරුණු සයකින් යුක්ත භික්‍ෂුව නුසුදුසුවූයේ, ඒ ඒ තැන, ඒ ඒ ආයතනයන්හි නුසුදුසු බවට පැමිණීමට හැකිය.</div>
                    <div class="bodytext">’’ මහණෙනි, කරුණු සයකින් යුක්ත භික්‍ෂුව සුදුසුවූයේ, ඒ ඒ තැන, ඒ ඒ ආයතනයන්හි සුදුසු බවට පැමිණිය හැකිය.</div>
                    <div class="bodytext">’’කවර සයකින්ද? මේ ශාසනයෙහි භික්‍ෂුව මේ පිරිහීම භජනය කරණ ධර්‍මයෝයයි තත්වූ පරිදි දනීද, මේ සම තත්ත්‍වයක් ඇති කරවන ධර්මයෝයයි තත්වූ පරිද්දෙන් දනීද, මේ උසස් තත්ත්‍වයක් ඇතිකරවන ධර්මයෝයයි තත්වූ පරිදි දනීද, මේ උසස් අවබෝධයක් ඇති කරවන ධර්මයෝයයි තත්වූ පරිදි දනීද, සකස්ව කරණ කටයුතු ඇත්තේද, හිතවත් දෙය කරන්නේ වේද, මහණෙනි, කරුණු සයකින් යුක්ත භික්‍ෂුව සුදුසුවූයේ, ඒ ඒ තැන, ඒ ඒ ආයතනයන්හි සුදුසු බවට පැමිණිය හැකිය.</div>
                </div>
            </div>
        </div>
        <div class="subhead ct_sutta" node-id="31168">
            <span class="subhead ct_sutta">8. සමාධිබලතා සූත්‍රය</span>
            <div class="subhead-contents">
                <div class="paragraph" para="72">
                    <span class="paranum">72</span>
                    <div class="bodytext">’’මහණෙනි, කරුණු සයකින් යුක්ත භික්‍ෂුව සමාධියෙහි බලවත් බවට පැමිණීමට නුසුදුසුය.</div>
                    <div class="bodytext">’’කවර සයකින්ද, මේ ශාසනයෙහි භික්‍ෂුව සමාධියට සමවැදීමේ දක්‍ෂ නොවේද, සමාධිය සම තත්ත්‍වයක තබාගැනීමේ දක්‍ෂ නොවේද, සමාධියෙන් නැගිටීමේ දක්‍ෂ නොවේද, සකස්ව කටයුතු නොකරන්නේ වේද, මිහිරිදෙය නොකරන්නේ වේද, හිතවත් දෙය නොකරන්නේ වේද, මහණෙනි, කරුණු සයකින් යුක්ත භික්‍ෂුව සමාධියෙහි බලවත් බවට පැමිණීමට නුසුදුසුය.</div>
                    <div class="bodytext">’’ මහණෙනි, මේ ධර්ම සයෙන් යුක්ත භික්‍ෂුව සමාධියෙහි බලයට පැමිණීමට සුදුසුය.</div>
                    <div class="bodytext">’’කවර සයකින්ද? මේ ශාසනයෙහි භික්‍ෂුව සමාධියට සමවැදීමේ දක්‍ෂ වේද, සමාධිය සම තත්ත්‍වයක තබාගැනීමේ දක්‍ෂ වේද, සමාධියෙන් නැගිටීමේ දක්‍ෂ වේද, සකස්ව කටයුතු කරන්නේ වේද, මිහිරිදෙය කරන්නේ වේද, හිතවත් දෙය කරන්නේ වේද, මහණෙනි, මේ ධර්ම සයෙන් යුක්ත භික්‍ෂුව සමාධියෙහි බලයට පැමිණීමට සුදුසුය.</div>
                </div>
            </div>
        </div>
        <div class="subhead ct_sutta" node-id="31169">
            <span class="subhead ct_sutta">9. ඣානාභබ්බ සූත්‍රය</span>
            <div class="subhead-contents">
                <div class="paragraph" para="73">
                    <span class="paranum">73</span>
                    <div class="bodytext">’’මහණෙනි, කරුණු සයක් දුරු නොකොට පළමුවන ධ්‍යානයට සමවැද වාසය කරන්නට නුසුදුසුය.</div>
                    <div class="bodytext">’’කවර සයක්ද? පංච කාමයන්ට ඇති ආශාව, නපුරු අදහසය, සිතේ හා කයේ මැලිගතිය. සිතේ නොසන්සුන්කම හා කළ නොකළ දේට පසුතැවීම, සැකය, කාමයන්හි ආදීනවයන් සුදුසු පරිදි මනා නුවණින් නොදැකීම. මහණෙනි, කරුණු සයක් දුරු නොකොට පළමුවන ධ්‍යානයට සමවැද වාසය කරන්නට නුසුදුසුය.</div>
                    <div class="bodytext">’’ මහණෙනි, කරුණු සයක් දුරුකොට පළමුවන ධ්‍යානයට සමවැද වාසය කරන්නට සුදුසුවේ.</div>
                    <div class="bodytext">’’කවර කරුණු සයකින්ද? කාමයන්ට ඇති ආශාව, නපුරු අදහසය, සිතේ හා කයේ මැලිගතිය. සිතේ නොසන්සුන්කම හා කළ නොකළ දේට පසුතැවීම, සැකය, කාමයන්හි ආදීනවයන් සුදුසු පරිදි මනා නුවණින් නොදැකීම. මහණෙනි, කරුණු සයක් දුරුකොට පළමුවන ධ්‍යානයට සමවැද වාසය කරන්නට සුදුසුවේ.</div>
                </div>
            </div>
        </div>
        <div class="subhead ct_sutta" node-id="311610">
            <span class="subhead ct_sutta">10. කාමවිතක්කාදී සූත්‍රය</span>
            <div class="subhead-contents">
                <div class="paragraph" para="74">
                    <span class="paranum">74</span>
                    <div class="bodytext">’’මහණෙනි, කරුණු සයක් දුරුනොකොට පළමුවන ධ්‍යානයට සමවැද වාසය කරන්නට නුසුදුසුය.</div>
                    <div class="bodytext">’’කවර සයක්ද? කාමයන් ගැන කල්පනා කිරීම, නපුරු අදහස් කල්පනා කිරිම, හිංසා කිරීමේ අදහස් කල්පනා කිරිම, කාම සංඥාව, ව්‍යාපාද සංඥාව. විහිංසා සංඥාව, යන සය වෙති.</div>
                    <div class="bodytext">’’මහණෙනි, ධර්ම සයක් දුරුකොට පළමුවන ධ්‍යානයට සමවැද වාසය කරන්නට සුදුසුවේ.</div>
                    <div class="bodytext">’’කවර සයක්ද? කාමයන් ගැන කල්පනා කිරීම, නපුරු අදහස් කල්පනා කිරිම, හිංසා කිරීමේ අදහස් කල්පනා කිරිම, කාම සංඥාව, ව්‍යාපාද සංඥාව. විහිංසා සංඥාව, යන මේ සය වෙති. මහණෙනි, ධර්ම සයක් දුරුකොට පළමුවන ධ්‍යානයට සමවැද වාසය කරන්නට සුදුසුවේ.</div>
                </div>
            </div>
        </div>
    </div>
    <div class="centre ct_vagga ending">සත්වන දේවතා වර්ගය නිමි.</div>
    <div class="paragraph udana" para="udana"></div>
</div>