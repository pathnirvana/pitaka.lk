<div class="chapter ct_vagga" node-id="48200">
    <span class="chapter ct_vagga">11. නාරද බුදුරදුන්ගේ වංශය</span>
    <div class="chapter-contents">
        <div class="paragraph" para="1">
            <span class="paranum">1</span>
            <div class="bodytext">පදුම බුදුරජුන්ට පසුකාලයෙහි දෙපා ඇති සතුන්ට උතුම්වූ, අසමවූ, සමාන පුද්ගලයෙක් නැති, නම්න් “නාරද” නම්වූ සම්බුදු රජතෙම වී.</div>
        </div>
        <div class="paragraph" para="2">
            <span class="paranum">2</span>
            <div class="bodytext">ඒ (නාරද) බුදුරජතෙම සක්විති රජුගේ ළයෙහි වැඩුණු ආදරණීය දෙටුපුත්ය. පළඳින ලද මාලාභරණ ඇත්තේ (ධනඤ්ජය නම්) උයනට එළඹියේය.</div>
        </div>
        <div class="paragraph" para="3">
            <span class="paranum">3</span>
            <div class="bodytext">ඒ උයනෙහි ලෝකයෙහි ප්‍රසිද්‍ධවූ, දැකුම්කළු (හොඳින් වැඩුණු) මහත් පිවිතුරු (රත්තොටිල) ගසක් විය. ඒ ගස කරා පැමිණ මහ රත්තොටිල ගස යට හුන්නේය.</div>
        </div>
        <div class="paragraph" para="4">
            <span class="paranum">4</span>
            <div class="bodytext">ඒ තොටිල ගස මුලදී වජ්‍රයකට බඳු (හෙවත් තියුණුවූ) පමණ කළ නොහැකි සර්‍වඥතාඥානය උපනි. ඒ ඥානයෙන් ඇතිවීම් වශයෙන් (සියලු) සංස්කාරයන් විමසීම කෙළේය.</div>
        </div>
        <div class="paragraph" para="5">
            <span class="paranum">5</span>
            <div class="bodytext">ඒ තොටිල ගස මුලදී සියලු කෙලෙසුන් ඉතුරු නොකොට විනාශයට පැමිණවී. හුදෙක් (තණි) රහත් මග නුවණටද, තුදුස් බුදු නැණටද පැමිණි සේක.</div>
        </div>
        <div class="paragraph" para="6">
            <span class="paranum">6</span>
            <div class="bodytext">(උන්වහන්සේ) බුදුබවට පැමිණ දම්සක් පැවැත්වූ සේක. කෝටි ලක්‍ෂයක් දෙනාට පළමුවන ධර්‍මාවබෝධය වී.</div>
        </div>
        <div class="paragraph" para="7">
            <span class="paranum">7</span>
            <div class="bodytext">ඒ කාලයෙහි (නාරද) මහමුනිසඳු, “මහාදොණ” නම් නාගරාජයා හික්මවමින් දෙවියන් සහිත ලෝකයා දක්වමින් (යමාමහ) පෙළහරක් කළ සේක.</div>
        </div>
        <div class="paragraph" para="8">
            <span class="paranum">8</span>
            <div class="bodytext">ඒ කාලයෙහි (කළ) ඒ දම්දෙසුමෙහිදී කෝටි අසූ දහසක් දෙවි මිනිස්සු සියලු සැක දුරු කළහ.</div>
        </div>
        <div class="paragraph" para="9">
            <span class="paranum">9</span>
            <div class="bodytext">මහාවීරවූ (නාරද) බුදුරජතෙම යම් කාලයක සිය පුතුට අවවාද කළ සේක්ද, (ඒ කාලයෙහි) කෝටි අසූ දහසක් දෙනාට තුන්වන ධර්‍මාවබෝධය වී.</div>
        </div>
        <div class="paragraph" para="10">
            <span class="paranum">10</span>
            <div class="bodytext">මහර්ෂීවු නාරද බුදුරජුන්ට ශ්‍රාවකයන්ගේ රැස්වීම් තුණක් වූහ. කෝටි ලක්‍ෂයක් දෙනාගේ පළමුවන සමාගමය වී.</div>
        </div>
        <div class="paragraph" para="11">
            <span class="paranum">11</span>
            <div class="bodytext">යම් කාලයෙක (නාරද) බුදුරජතෙම බුදුගුණ කරුණු සහිතව ප්‍රකාශ කළ සේක්ද, එදා කෝටි අනූදහසක් රහතුන් වහන්සේලා (දෙවන වර) රැස්වූහ.</div>
        </div>
        <div class="paragraph" para="12">
            <span class="paranum">12</span>
            <div class="bodytext">යම් කාලයෙක “වෙරොචන” නම් නාගරාජ තෙම ශාස්තෲන් වහන්සේට දානයක් දුන්නේද, එදා අසූ ලක්‍ෂයක් පමණ ජිනපුත්‍රයෝ (රහත්හු) තුන්වන වර රැස්වූහ.</div>
        </div>
        <div class="paragraph" para="13">
            <span class="paranum">13</span>
            <div class="bodytext">මම ඒ කාලයෙහි දැඩිලෙස කෙලෙස් තැවූ, පඤ්චාභිඥාවන්හි පරතෙරට පැමිණි, අහසෙහි ගමන්කරන ජටිලයෙක් (ජටා බැඳි තවුසෙක්) වීමි.</div>
        </div>
        <div class="paragraph" para="14">
            <span class="paranum">14</span>
            <div class="bodytext">“ඒ කාලයෙහිද මම සඞ්ඝයා සහිතවූ පිරිවර ඇති උපාසක ජනයා සහිතවූ අසමසමවූ බුදුරජුන් ආහාරපානයෙන් (වළඳවා) සඳුනෙන් මනාව පිදුවෙමි.</div>
        </div>
        <div class="paragraph" para="15">
            <span class="paranum">15</span>
            <div class="bodytext">ලෝනාහිමිවූ ඒ නාරද බුදුරජතෙමේ (මේ ජටිල) තෙම මෙයින් අපමන කපෙහි බුදුවන්නේයයි මා (ගැණ) ප්‍රකාශයක් කළ සේක.</div>
        </div>
        <div class="paragraph" para="16">
            <span class="paranum">16</span>
            <div class="bodytext">“ප්‍රධාන වීර්‍ය්‍යය හා දුෂ්කරක්‍රියාවද කොට මහත් යසස් ඇති (ගෞතම) සම්බුදු රජ (නම්න්) ඇසතු ගසක් මුලදී බුදුවන්නේය.</div>
            <div class="bodytext">“මොහුගේ වදන මව් තොමෝ “මායා” නම් වන්නීය. පියතෙම “සුදොවුන්” නම් රජතෙම වන්නේය. මේ තෙම ගෞතම නම් ඇත්තෙක් වන්නේය.</div>
            <div class="bodytext">“කෝලිත” ද, “උපතිස්ස” ද යන අග්‍ර ශ්‍රාවකයෝ දෙදෙනෙක් වන්නාහ. “ආනන්‍ද” නම් උපස්ථායක කෙනෙක් ඒ ජිනරාජයන්ට උවටැන් කරන්නේය.</div>
            <div class="bodytext">“ඛෙමා” ද, “උප්පලවණ්ණා” ද යන අග්‍ර ශ්‍රාවිකාවෝ දෙදෙනෙක් වන්නාහ. ඒ භාග්‍යවත්හුගේ බෝගස ඇතු රුකයයි කියනු ලැබේ.</div>
            <div class="bodytext">“චිත්තා” ද, “හත්‍ථාලක” ද යන අග්‍ර උපස්ථායකයෝ දෙදෙනෙක් වන්නාහ. “නන්‍දමාතා” ද, “උත්තරා” ද යන අග්‍ර උපස්ථායිකාවෝ දෙදෙනෙක්ද වන්නාහ. යසස් ඇති (ඒ) ගෞතම බුදුරජහුගේ ආයුෂය අවුරුදු සියයකි.”</div>
            <div class="bodytext">අසමවූ, මහර්ෂීවූ (ඒ) බුදුරදුන්ගේ මේ වචනය අසා සතුටු සිත් ඇති දෙවි මිනිස්සු මේ බුදුපැලයෙකැ (බුදුවන බෝසතෙකැ)යි,</div>
            <div class="bodytext">දස දහසක් සක්වළ දෙවියන් සහිත ලෝවැස්සෝ කුහුල්හඬ (සතුටින් පවත්වන මහත් හඬ) පවත්වත්. අත්පොලසන් දෙත්. සතුටින් සිනහසෙත්. කළ ඇඳිලි ඇත්තේ නමස්කාර කරත්.</div>
            <div class="bodytext">“ඉදින් මේ ලෝහිමියාණන්ගේ සස්න වරද්දන්නෙමු නම් අනාගත කාලයෙහි (හෙවත් මතු කාලයෙහි) මුන්වහන්සේ හමුවන්නෙමු.</div>
            <div class="bodytext">“යම්සේ ගඟක් එතර කරන්නාවූ (හෙවත් පීනන්නාවූ) මිනිස්සු ඉදිරිතොට වැරදී (ගියහොත්) යට තොට ගෙන මහ ගඟ එතර කරත්ද,</div>
            <div class="bodytext">“එපරිද්දෙන්ම අපි හැමදෙන මේ නාරද බුදුරදුන් ඉදින් මුදමු නම් මතු පැමිණෙන කාලයෙහි මේ බෝසතුන් හමුවන්නෙමු.”</div>
        </div>
        <div class="paragraph" para="17">
            <span class="paranum">17</span>
            <div class="bodytext">ඒ බුදුරදුන්ගේද වචනය අසා බොහෝසේ සිත පැහැදවීමි. දසපැරුම් පිරීම පිණිස මත්තෙහි වතක් ඉටුවෙමි.</div>
        </div>
        <div class="paragraph" para="18">
            <span class="paranum">18</span>
            <div class="bodytext">මහර්ෂීවූ නාරද බුදුරදුන්ගේ (උපන්) නුවර “ධඤ්ඤවතී” නම්. (පියතෙම) “සුදෙව” නම් රජය. වැදූ මව්තොමෝ “අනොමා” නම් වූවාය.</div>
        </div>
        <div class="paragraph" para="19">
            <span class="paranum">19</span>
            <div class="bodytext">ඒ (නාරද) බුදුරජතෙම (බුදුවීමට පෙර) අවුරුදු නව දහසක් ගිහිගෙයි විසී. “ජිත” ය, “විජිත” ය, “අභිරාම” ය යන උතුම් ප්‍රාසාද තුණක් වූහ.</div>
        </div>
        <div class="paragraph" para="20">
            <span class="paranum">20</span>
            <div class="bodytext">මනාව සරසන ලද පිරිවර අඟනෝ සතලිස් තුන් දහසකි. බිරින්ද “විජිත සේනා” නම් වූවාය. පුත් තෙම “නන්දුත්තර” නම් වී.</div>
        </div>
        <div class="paragraph" para="21">
            <span class="paranum">21</span>
            <div class="bodytext">සතර පෙර නිමිති දැක, පා ගමණින් මහබිනික්මන් කෙළේය. (නාරද) ලෝනා හිමිඳ සත් දිනක් මුළුල්ලේ ප්‍රධාන වීර්‍ය්‍යය කෙළේය.</div>
        </div>
        <div class="paragraph" para="22">
            <span class="paranum">22</span>
            <div class="bodytext">මහාවීරවූ නාරද ලෝනා හිමිඳු බඹහු විසින් අයදනා ලද්දේ, “ධනඤ්ජය” නම් උතුම් උයනෙහිදී දම්සක් පැවැත්වූ සේක.</div>
        </div>
        <div class="paragraph" para="23">
            <span class="paranum">23</span>
            <div class="bodytext">මහර්ෂීවූ නාරද බුදුරදුන්ට “භද්දසාල” ද, “ජිනම්ත්ත” ද යන අග්‍රශ්‍රාවකයෝ දෙදෙනෙක් වූහ. උපස්ථායක තෙමේ “වාසෙට්ඨ” නම් වී.</div>
        </div>
        <div class="paragraph" para="24">
            <span class="paranum">24</span>
            <div class="bodytext">“උත්තරා” ද, “ඵග්ගුණී” ද යන අග්‍ර ශ්‍රාවිකාවෝ දෙදෙනෙක් වූහ. ඒ භාග්‍යවත්හුගේ බෝරුක “තොටිල” ගසයයි කියනු ලැබේ.</div>
        </div>
        <div class="paragraph" para="25">
            <span class="paranum">25</span>
            <div class="bodytext">“උග්ගරින්‍ද” ද, “වසභ” ද යන අග්‍ර උපස්ථායකයෝ දෙදෙනෙක් වුහ. “ඉන්‍දවරී” ද, “ඉන්දී” ද යන අග්‍ර උපස්ථායිකාවෝ දෙදෙනෙක් වුහ.</div>
        </div>
        <div class="paragraph" para="26">
            <span class="paranum">26</span>
            <div class="bodytext">අසූඅට රියනක් උස්වූ, රන් ඇගෑවක් (පහන් කණුවක්) බඳු (නාරද) මහමුනිඳු තෙම දස දහසක් සක්වළවල් බබලවති.</div>
        </div>
        <div class="paragraph" para="27">
            <span class="paranum">27</span>
            <div class="bodytext">ඒ (නාරද) බුදුරජුන්ගේ ශරීරයෙන් බඹයක් පමණවූ ආලෝකය හාත්පස නිතර දුවයි. (පැතිරෙයි.) දවල්ද, රෑද නිතර යොදුනක් තැන් පතුරුවයි.</div>
        </div>
        <div class="paragraph" para="28">
            <span class="paranum">28</span>
            <div class="bodytext">ඒ කාලයෙහි (නාරද) බුදුරජුන්ගේ රශ්මියෙන් පැතුරුණු හාත්පස යොදුනක් පමණ තැන ඇතැම් ජනයෝ පන්දම්ද, පහන්ද නොදල්වත්.</div>
        </div>
        <div class="paragraph" para="29">
            <span class="paranum">29</span>
            <div class="bodytext">ඒ කාලයෙහි අවුරුදු අනූදහසක් ආයුෂ පවතී. ඒ (නාරද) බුදුරජතෙම ඒ තාක් කල් වැඩ සිටිමින් බොහෝ ජන සමූහයා (බව සයුරෙන්) එතර කළ සේක.</div>
        </div>
        <div class="paragraph" para="30">
            <span class="paranum">30</span>
            <div class="bodytext">යම්සේ තරු සමූහයන් කරණකොටගෙන අහස විසිතුරුව හොබීද, එපරිද්දෙන්ම උන්වහන්සේගේ ශාසනය රහතුන් කරණකොටගෙණ ශෝභාවත් විය.</div>
        </div>
        <div class="paragraph" para="31">
            <span class="paranum">31</span>
            <div class="bodytext">ඒ නරදෙටු (නාරද) බුදුරජතෙම (රහතුන් හැර) සෙසු (පිළිවෙත් පිරූ සෙඛාදී) පුද්ගලයන්ට සංසාර නමැති සැඩපහර එතර කිරීම පිණිස මාර්‍ග නැමැති හෙය (ඒදණ්ඩ) දැඩිකොට තබා පිරිනිවි සේක.</div>
        </div>
        <div class="paragraph" para="32">
            <span class="paranum">32</span>
            <div class="bodytext">අසමසමවූ ඒ (නාරද) බුදුරජතෙමේද, අසමාන තෙද ඇති ඒ රහත්හුද යන සියල්ල අතුරුදන්වී. සියලු සංස්කාරයෝ සිස්වූවාහු නොවෙත්ද?</div>
        </div>
        <div class="paragraph" para="33">
            <span class="paranum">33</span>
            <div class="bodytext">(නාරද) ජිනරාජයන් වහන්සේ සුදස්සන නම් නුවරෙහි පිරිනිවි සේක. ඒ නුවරෙහිම ජිනථූපය (දාගැබ) තුන් යොදුනක් උසට නැංගේය. (බැන්දේය.)</div>
        </div>
    </div>
    <div class="centre ct_vagga ending">නාරදස්ස භගවතො වංසො නවමො.</div>
</div>