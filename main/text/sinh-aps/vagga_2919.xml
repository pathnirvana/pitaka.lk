<div class="chapter ct_vagga" node-id="29190">
    <span class="chapter ct_vagga">(10) 5. අසුර වර්‍ගය</span>
    <div class="chapter-contents">
        <div class="subhead ct_sutta" node-id="29191">
            <span class="subhead ct_sutta">1. අසුර පරිවාර සූත්‍රය</span>
            <div class="subhead-contents">
                <div class="paragraph" para="91">
                    <span class="paranum">91</span>
                    <div class="bodytext">“මහණෙනි, මේ පුද්ගලයන් සතර දෙනෙක් ලෝකයෙහි ඇත්තාහ, විද්‍යමාන වෙත්. කවර සතර දෙනෙක්ද යත්?</div>
                    <div class="bodytext">“අසුරයන් පිරිවර කොට ඇති අසුරයාය. දෙවියන් පිරිවර කොට ඇති අසුරයාය. අසුරයන් පිරිවර කොට ඇති දෙවියාය. දෙවියන් පිරිවර කොට ඇති දෙවියාය යන සතර දෙනය.</div>
                    <div class="bodytext">“මහණෙනි, කෙසේ නම් පුද්ගල තෙම අසුරයන් පිරිවර කොට ඇති අසුරයා වේද? මහණෙනි, මේ ලෝකයෙහි ඇතැම් පුද්ගලයෙක් දුශ්ශීල වේද, ලාමක ස්වභාව ඇත්තේ වේද, ඔහුගේ පිරිසද දුශ්ශීලද, ලාමක ස්වභාව ඇත්තේද, මහණෙනි, මෙබඳු පුද්ගල තෙම අසුර පිරිවර ඇති අසුරයාය.</div>
                    <div class="bodytext">“මහණෙනි, දෙවියන් පිරිවර කොට ඇති අසුරයා කවරේද? මහණෙනි, මේ ලෝකයෙහි ඇතැම් පුද්ගලයෙක් දුශ්ශීලද, ලාමක ස්වභාව ඇත්තේද, ඔහුගේ පිරිස සිල්වත්ද, යහපත් ස්වභාව ඇත්තේද, මහණෙනි, මෙබඳු පුද්ගල තෙමේ දෙවියන් පිරිවර කොට ඇති අසුරයාය.</div>
                    <div class="bodytext">“මහණෙනි, පුද්ගල තෙම කෙසේ නම් අසුරයන් පිරිවර කොට ඇති දෙවියා වේද? මහණෙනි, මේ ලෝකයෙහි ඇතැම් පුද්ගලයෙක් සිල්වත්ද, යහපත් ස්වභාව ඇත්තේද, ඔහුගේ පිරිස වනාහි දුශ්ශීලද, ලාමක ස්වභාව ඇත්තේද, මහණෙනි, මෙවැනි පුද්ගල තෙම අසුරයන් පිරිවර කොට ඇති දෙවියෙක් වේ.</div>
                    <div class="bodytext">“මහණෙනි, කවර පුද්ගලයෙක් දෙව් පිරිස ඇති දෙවියෙක් වේද? මහණෙනි, මේ ලෝකයෙහි ඇතැම් පුද්ගලයෙක් සිල්වත්ද, යහපත් ස්වභාව ඇත්තේද, ඔහුගේ පිරිසද සිල්වත්ද, යහපත් ස්වභාව ඇත්තේද, මහණෙනි, මෙබඳු පුද්ගල තෙම දෙව් පිරිස් ඇති දෙවියෙක් වේ. මහණෙනි, මේ සතර පුද්ගලයෝ ලෝකයෙහි ඇත්තාහ. විද්‍යමාන වෙත්.”</div>
                </div>
            </div>
        </div>
        <div class="subhead ct_sutta" node-id="29192">
            <span class="subhead ct_sutta">2. පඨම චෙතොසමථ සූත්‍රය</span>
            <div class="subhead-contents">
                <div class="paragraph" para="92">
                    <span class="paranum">92</span>
                    <div class="bodytext">“මහණෙනි, මේ පුද්ගලයන් සතර දෙනෙක් ලෝකයෙහි ඇත්තාහ, විද්‍යමාන වෙත්. කවර සතර දෙනෙක්ද යත්?</div>
                    <div class="bodytext">“මහණෙනි, මේ ලෝකයෙහි ඇතැම් පුද්ගලයෙක් අධ්‍යාත්මයෙහි අර්‍පණ චිත්ත සමාධිය ලබන්නේ වේ. විදර්‍ශනා ප්‍රඥාව නොලබන්නේ වේද,</div>
                    <div class="bodytext">“මහණෙනි, මේ ලෝකයෙහි ඇතැම් පුද්ගලයෙක් විදර්‍ශනා ප්‍රඥාව ලබන්නේ වේ. අධ්‍යාත්මයෙහි අර්‍පණ චිත්ත සමාධිය නොලබන්නේ වේ.</div>
                    <div class="bodytext">“මහණෙනි, මේ ලෝකයෙහි ඇතැම් පුද්ගලයෙක් අධ්‍යාත්මයෙහි අර්‍පණ චිත්ත සමාධිය නොලබයි. විදර්‍ශනා ප්‍රඥාව නොලබයි.</div>
                    <div class="bodytext">“මහණෙනි, මේ ලෝකයෙහි ඇතැම් පුද්ගලයෙක් අධ්‍යාත්මයෙහි අර්‍පණ චිත්ත සමාධිය ලබයි. විදර්‍ශනා ප්‍රඥාව ලබයි.</div>
                    <div class="bodytext">“මහණෙනි, මේ සතර පුද්ගලයෝ ලෝකයෙහි ඇත්තාහ. විද්‍යමාන වෙත්.”</div>
                </div>
            </div>
        </div>
        <div class="subhead ct_sutta" node-id="29193">
            <span class="subhead ct_sutta">3. දුතිය චෙතො සමථ සූත්‍රය</span>
            <div class="subhead-contents">
                <div class="paragraph" para="93">
                    <span class="paranum">93</span>
                    <div class="bodytext">“මහණෙනි, මේ පුද්ගලයන් සතර දෙනෙක් ලෝකයෙහි ඇත්තාහ, විද්‍යමාන වෙත්. කවර සතර දෙනෙක්ද යත්?</div>
                    <div class="bodytext">“අසුරයන් පිරිවර කොට ඇති අසුරයාය. දෙවියන් පිරිවර කොට ඇති අසුරයාය. අසුරයන් පිරිවර කොට ඇති දෙවියාය. දෙවියන් පිරිවර කොට ඇති දෙවියාය යන සතර දෙනය.</div>
                    <div class="bodytext">“මහණෙනි, කෙසේ නම් පුද්ගල තෙම අසුරයන් පිරිවර කොට ඇති අසුරයා වේද? මහණෙනි, මේ ලෝකයෙහි ඇතැම් පුද්ගලයෙක් දුශ්ශීල වේද, ලාමක ස්වභාව ඇත්තේ වේද, ඔහුගේ පිරිසද දුශ්ශීලද, ලාමක ස්වභාව ඇත්තේද, මහණෙනි, මෙබඳු පුද්ගල තෙම අසුර පිරිවර ඇති අසුරයාය.</div>
                    <div class="bodytext">“මහණෙනි, දෙවියන් පිරිවර කොට ඇති අසුරයා කවරේද? මහණෙනි, මේ ලෝකයෙහි ඇතැම් පුද්ගලයෙක් දුශ්ශීලද, ලාමක ස්වභාව ඇත්තේද, ඔහුගේ පිරිස සිල්වත්ද, යහපත් ස්වභාව ඇත්තේද, මහණෙනි, මෙබඳු පුද්ගල තෙමේ දෙවියන් පිරිවර කොට ඇති අසුරයාය.</div>
                    <div class="bodytext">“මහණෙනි, පුද්ගල තෙම කෙසේ නම් අසුරයන් පිරිවර කොට ඇති දෙවියා වේද? මහණෙනි, මේ ලෝකයෙහි ඇතැම් පුද්ගලයෙක් සිල්වත්ද, යහපත් ස්වභාව ඇත්තේද, ඔහුගේ පිරිස වනාහි දුශ්ශීලද, ලාමක ස්වභාව ඇත්තේද, මහණෙනි, මෙවැනි පුද්ගල තෙම අසුරයන් පිරිවර කොට ඇති දෙවියෙක් වේ.</div>
                    <div class="bodytext">“මහණෙනි, එහි යම් මේ පුද්ගලයෙක් අධ්‍යාත්මයෙහි අර්‍පණ සමාධිය ලබන්නේ වේද, විදර්‍ශනා ප්‍රඥාව නොලබන්නේ වේද, මහණෙනි, ඒ පුද්ගලයා විසින් අධ්‍යාත්මයෙහි අර්‍පණ චිත්තයෙහි පිහිටා විදර්‍ශනා ප්‍රඥාවට යොග කළ යුතුයි. හෙතෙම මෑත කලක අධ්‍යාත්මයෙහි අර්‍පණ චිත්තයද ලබන්නේ වේ. අධි ප්‍රඥා ධර්‍ම විදර්‍ශනාවද ලබන්නේ වේ.</div>
                    <div class="bodytext">“මහණෙනි, එහි යම් මේ පුද්ගලයෙක් විදර්‍ශනා ප්‍රඥාව ලබන්නේ වේද, අධ්‍යාත්මයෙහි අර්‍පණ සමාධිය නොලබන්නේද, මහණෙනි, ඒ පුද්ගලයා විසින් විදර්‍ශනා ප්‍රඥාවේ සිට අධ්‍යාත්මයෙහි අර්‍පණ සමාධියෙහි වෑයම් කළ යුතුයි. හෙතෙම මෑත භාගයෙහි විදර්‍ශනා ප්‍රඥාවද ලබයි. අර්‍පණ සමාධියද ලබයි.</div>
                    <div class="bodytext">“මහණෙනි, එහි යම් පුද්ගලයෙක් අධ්‍යාත්මයෙහි අර්‍පණ චිත්ත සමාධිය නොලබන්නේද, අධිප්‍රඥා ධර්‍ම විදර්‍ශනාව නොලබන්නේද, මහණෙනි, ඒ පුද්ගලයා විසින් ඒ කුශල ධර්‍මයන්ගේම ප්‍රතිලාභය පිණිස අධිමාත්‍ර කැමැත්තක්ද, වෑයමක්ද, උත්සාහයක්ද, මහා වීර්‍ය්‍යයක්ද, නොනැවතීමක්ද, සිහියක්ද, සම්‍යක් ප්‍රඥාවක්ද කටයුතුයි.</div>
                    <div class="bodytext">“මහණෙනි, යම් සේ ගිනි ගත් වස්ත්‍රයක් හෝ ගිනි ගත් හිසක් ඇත්තේ, ඒ ඒ වස්ත්‍රයාගේ හෝ ශීර්‍ෂයාගේ නිවීම පිණිස මහත් ඕනෑකමක්ද, ප්‍රයෝගයක්ද, උත්සාහයක්ද, මහා වීර්‍ය්‍යයක්ද, නොනැවතීමක්ද, සිහියක්ද, සම්‍යක් ප්‍රඥාවක්ද කරන්නේය.</div>
                    <div class="bodytext">“මහණෙනි, එසේම ඒ පුද්ගලයා විසින් ඒ කුශල ධර්‍මයන්ගේම ලැබීම පිණිස අධිමාත්‍ර ඡන්‍දයක් හෝ වෑයමක් හෝ උත්සාහයක් හෝ මහා වීර්‍ය්‍යයක් හෝ නොනැවැත්මක් හෝ සිහියක් හෝ සම්‍යක් ප්‍රඥාවක් හෝ කටයුතුයි. හෙතෙම මෑත භාගයෙහි අධ්‍යාත්මයෙහි අර්‍පණ සමාධිය ලබන්නේ වේ. විදර්‍ශනා ප්‍රඥාවද ලබන්නේ වේ. මහණෙනි, යම් මේ පුද්ගලයෙක් අධ්‍යාත්මයෙහි අර්‍පණ චිත්තය ලබන්නේ වේද, අධි ප්‍රඥා විදර්‍ශනා ප්‍රඥාව ලබන්නේද වේ. ඒ පුද්ගලයා විසින් ඒ කුශල ධර්‍මයන්හිම පිහිටා මත්තෙහි ආශ්‍රවයන්ගේ ක්‍ෂයය පිණිස යොග කටයුතුයි. මහණෙනි, මේ පුද්ගලයන් සතර දෙන ලෝකයෙහි ඇත්තාහ. විද්‍යමාන වෙත්ය” යි වදාළ සේක.</div>
                </div>
            </div>
        </div>
        <div class="subhead ct_sutta" node-id="29194">
            <span class="subhead ct_sutta">4. තතිය චෙතොසමථ සූත්‍රය</span>
            <div class="subhead-contents">
                <div class="paragraph" para="94">
                    <span class="paranum">94</span>
                    <div class="bodytext">“මහණෙනි, මේ පුද්ගලයන් සතර දෙනෙක් ලෝකයෙහි ඇත්තාහ, විද්‍යමාන වෙත්. කවර සතර දෙනෙක්ද යත්?</div>
                    <div class="bodytext">“මහණෙනි, මේ ලෝකයෙහි ඇතැම් පුද්ගලයෙක් අධ්‍යාත්මයෙහි අර්‍පණ චිත්ත සමාධිය ලබන්නේ වේ. විදර්‍ශනා ප්‍රඥාව නොලබන්නේ වේද,</div>
                    <div class="bodytext">“මහණෙනි, මේ ලෝකයෙහි ඇතැම් පුද්ගලයෙක් විදර්‍ශනා ප්‍රඥාව ලබන්නේ වේ. අධ්‍යාත්මයෙහි අර්‍පණ චිත්ත සමාධිය නොලබන්නේ වේ.</div>
                    <div class="bodytext">“මහණෙනි, මේ ලෝකයෙහි ඇතැම් පුද්ගලයෙක් අධ්‍යාත්මයෙහි අර්‍පණ චිත්ත සමාධිය නොලබයි. විදර්‍ශනා ප්‍රඥාව නොලබයි.</div>
                    <div class="bodytext">“මහණෙනි, මේ ලෝකයෙහි ඇතැම් පුද්ගලයෙක් අධ්‍යාත්මයෙහි අර්‍පණ චිත්ත සමාධිය ලබයි. විදර්‍ශනා ප්‍රඥාව ලබයි.</div>
                    <div class="bodytext">“මහණෙනි, එහි යම් මේ පුදගලයෙක් තෙම අධ්‍යාත්මයෙහි අර්‍පණ සමාධිය ලබන්නේද, විදර්‍ශනා ප්‍රඥාව නොලබන්නේද, ඒ පුද්ගලයා විසින් යම් මේ පුද්ගලයෙක් විදර්‍ශනා ප්‍රඥාව ලබන ලද්දේ වේද, හෙතෙම පැමිණ මෙසේ කිවයුතු වන්නේය. “ඇවැත්නි, සංස්කාරයන් කෙසේ දත යුත්තාහුද? සංස්කාරයන් කෙසේ සන්මර්‍ශනය කටයුත්තාහුද, කෙසේ සංස්කාරයන් විදර්‍ශනා කටයුතුදැයි මෙසේ කියයුතු වන්නේය. ඔහුට ඔහු දුටු පරිදි, දත් පරිදි ප්‍රකාශ කරයි. ඇවැත්නි සංස්කාරයෝ මෙසේ දත යුත්තාහ. මෙසේ සංස්කාරයන් සන්මර්‍ශනය කටයුත්තාහ. මෙසේ සංස්කාරයන් විදර්‍ශනා කටයුතුයයි දත් පරිදි ප්‍රකාශ කරයි. හෙතෙම මෑත භාගයෙහි අධ්‍යාත්මයෙහි අර්‍පණ චිත්තය ලබන ලද්දේ වේ. විදර්‍ශනා ප්‍රඥාවද ලබන ලද්දේ වේ.</div>
                    <div class="bodytext">“මහණෙනි, එහි යම් මේ පුද්ගලයෙක් විදර්‍ශනා ප්‍රඥාව ලබන ලද්දේ වේද, අධ්‍යාත්මයෙහි අර්‍පණ සමාධිය නොලබන ලද්දේ වේද, මහණෙනි, ඒ පුද්ගලයා විසින් යම් පුද්ගලයෙක් අධ්‍යාත්මයෙහි අර්‍පණ සමාධිය ලබන ලද්දේ වේද, හෙතෙම පැමිණ, ‘ඇවැත්නි, කෙසේ සිත පිහිටුවිය යුතුද, කෙසේ සිත එකට පහළවන්නක් කළයුතුද, මෙසේ සිත සමාධිගත කටයුතුය’ යි දත් පරිදි ප්‍රකාශ කරයි. මහණ තෙම මෑත භාගයෙහි විදර්‍ශනා ප්‍රඥාවද, අර්‍පණ සමාධියද ලබන්නේ වේ.</div>
                    <div class="bodytext">“මහණෙනි, එහි යම් මේ පුද්ගලයෙක් අධ්‍යාත්මයෙහි අර්‍පණ සමාධිය නොලැබුයේද, විදර්‍ශනා ප්‍රඥාවද නොලැබුයේ වේද, මහණෙනි, ඒ පුද්ගලයා විසින් යම් මේ පුද්ගලයෙක් අධ්‍යාත්මයෙහි අර්‍පණ සමාධිය ලැබුයේද, විදර්‍ශනා ප්‍රඥාවද ලැබුයේද, හෙතෙම පැමිණ, ‘ඇවැත්නි, කෙසේ සිත පිහිටුවිය යුතුද, කෙසේ සිත තබාගත යුතුද, කෙසේ සිත එකට පහළ කරගත යුතුද, කෙසේ සිත සමාධිගත කටයුතුද, කෙසේ සංස්කාරයෝ දත යුත්තාහුද? කෙසේ සංස්කාරයන් සන්මර්‍ශනය කටයුතුද, කෙසේ සංස්කාරයන් විදර්‍ශනා කටයුතුදැ’ යි ඇසිය යුතුය. ඔහුට හෙතෙමේ, ‘ඇවැත්නි, මෙසේ සිත පිහිටුවිය යුතුය. මෙසේ සිත තබාගත යුතුය. මෙසේ සිත එකට පහළවන්නක් කටයුතුය. මෙසේ සිත එකඟ කළ යුතුය. මෙසේ සංස්කාරයන් දත යුතුය. මෙසේ සංස්කාරයන් සන්මර්‍ශනය කටයුතුය. මෙසේ සංස්කාරයන් විදර්‍ශනා කටයුතුය’ යි දුටු පරිදි, දත් පරිදි ප්‍රකාශ කරයි. හෙතෙම මෑත භාගයෙහි අධ්‍යාත්මයෙහි අර්‍පණා සමාධියද, විදර්‍ශනා ප්‍රඥාවද ලබන්නේ වේ.</div>
                    <div class="bodytext">“මහණෙනි, එහි යම් මේ පුද්ගලයෙක් අධ්‍යාත්මයෙහි අර්‍පණා සමාධියද ලබන්නේ වේ. විදර්‍ශනා ප්‍රඥාවද ලැබූයේ වේද. ඒ පුද්ගලයා විසින් ඒ කුශල ධර්‍මයන්හි පිහිටා මත්තෙහි ආශ්‍රවයන් ක්‍ෂය කිරීම පිණිස යොග කළ යුතුයි. මහණෙනි, මේ පුද්ගලයන් සතරදෙන ලෝකයෙහි ඇත්තාහ. විද්‍යමාන වෙත්.”</div>
                </div>
            </div>
        </div>
        <div class="subhead ct_sutta" node-id="29195">
            <span class="subhead ct_sutta">5. ජවාලාත සූත්‍රය</span>
            <div class="subhead-contents">
                <div class="paragraph" para="95">
                    <span class="paranum">95</span>
                    <div class="bodytext">“මහණෙනි, මේ පුද්ගලයන් සතර දෙනෙක් ලෝකයෙහි ඇත්තාහ, විද්‍යමාන වෙත්. කවර සතර දෙනෙක්ද යත්?</div>
                    <div class="bodytext">“තමාගේ යහපත පිණිස නොපිළිපන්, අනුන්ගේ යහපත පිණිස නොපිළිපන් පුද්ගලයාය, අනුන්ගේ යහපත පිණිස පිළිපන්, තමන්ගේ යහපත පිණිස නොපිළිපන් පුද්ගලයාය, තමන්ගේ යහපත පිණිස පිළිපන්, අනුන්ගේ යහපත පිණිස නොපිළිපන් පුද්ගලයාය, තමන්ගේ යහපත පිණිසද, අනුන්ගේ යහපත පිණිසද පිළිපන් පුද්ගලයාය යන සතර දෙනයි.</div>
                    <div class="bodytext">“මහණෙනි, දෙපැත්තෙන් දැවුණු, මැද අශූචි වැගුරුණු සොහොන් පෙනෙල්ලක් යම් සේද, ගමෙහි දර දඬු පිණිස නොපවතීද, වනයෙහි දර දඬු පිණිස නොපවතීද, යම් මේ පුද්ගලයෙක් තමාගේ හිත පිණිසත්, අනුන්ගේ හිත පිණිසත් නොපිළිපන්නේද, මහණෙනි, මම මේ පුද්ගලයා බඳුයයි කියමි. මහණෙනි, යම් මේ පුද්ගලයෙක් අනුන්ගේ හිත පිණිස පිළිපන්නේද, තමන්ගේ යහපත පිණිස නොපිළිපන්නේද, මේ පුද්ගලයින් දෙදෙනා අතුරෙන් අතිශයින් ශ්‍රේෂ්ඨද, ප්‍රණීතද වේ.</div>
                    <div class="bodytext">“මහණෙනි, එහි යම් මේ පුද්ගලයෙක් තමන්ගේ හිත පිණිස පිළිපන්නේද, පරහිත පිණිස නොපිළිපන්නේද, මේ ත්‍රිවිධ පුද්ගලයන් අතුරෙන් අතිශයින් යහපත්යයිද, ප්‍රණීතයයිද කියනු ලැබේ.</div>
                    <div class="bodytext">“මහණෙනි, එහි යම් මේ පුද්ගලයෙක් තමාගේ යහපත පිණිස පිළිපන්නේද, අනුන්ගේ යහපත පිණිස පිළිපන්නේද, මෙතෙමේ මේ සතර පුද්ගලයන්ගෙන් අග්‍රය. ශ්‍රෙෂ්ටය, ප්‍රමුඛය, උත්තමය, ප්‍රවරද වෙයි.</div>
                    <div class="bodytext">“මහණෙනි, යම්සේ දෙනගෙන් කිරිද, කිරෙන් දීද, දීවලින් වෙඬරුද, වෙඬරුවෙන් ගිතෙල්ද, ගිතෙලින් ගිතෙල් මණ්ඩිද, එහි අග්‍රයයි කියනු ලැබේ. මහණෙනි, එසේම යම් ඒ පුද්ගලයෙක් තමන්ගේ අභිවෘද්ධිය පිණිසද, අනුන්ගේ හිත පිණිසද, පිළිපන්නේ වේද, මෙතෙමේ මේ සතර පුද්ගලයන්ගෙන් අග්‍රද, ශ්‍රෙෂ්ටද, ප්‍රමුඛද, උතුම්ද, ප්‍රවරද වේ. මහණෙනි, මේ සතර පුද්ගලයෝ ලෝකයෙහි ඇත්තාහ. විද්‍යමාන වෙත්.”</div>
                </div>
            </div>
        </div>
        <div class="subhead ct_sutta" node-id="29196">
            <span class="subhead ct_sutta">6. රාගවිනය පටිපන්න සූත්‍රය</span>
            <div class="subhead-contents">
                <div class="paragraph" para="96">
                    <span class="paranum">96</span>
                    <div class="bodytext">“මහණෙනි, මේ පුද්ගලයන් සතර දෙනෙක් ලෝකයෙහි ඇත්තාහ, විද්‍යමාන වෙත්. කවර සතර දෙනෙක්ද යත්?</div>
                    <div class="bodytext">“තමාගේ යහපත පිණිස පිළිපන්, අනුන්ගේ යහපත පිණිස පිළිනොපන් පුද්ගලයාය, අනුන්ට හිත පිණිස පිළිපන්, තමාගේ යහපත පිණිස පිළිනොපන් පුද්ගලයාය, තම යහපත පිණිස හෝ අනුන්ගේ යහපත පිණිස පිළිනොපන් පුද්ගලයාය, තමාගේ යහපත පිණිසත්, අනුන්ගේ යහපත පිණිසත් පිළිපන් පුද්ගලයාය යන සතරදෙනයි.</div>
                    <div class="bodytext">“මහණෙනි, කෙසේ පුද්ගල තෙම තමාගේ යහපත පිණිස පිළිපන්නේද, අනුන්ගේ යහපත පිණිස නොපිළිපන්නේද? මහණෙනි, මේ ලෝකයෙහි ඇතැම් පුද්ගලයෙක් තමන් රාග විනය පිණිස පිළිපන්නේද, අන්‍යයන් රාග විනය පිණිස සමාදන් නොකරවයිද, තමන් ද්වේෂ විනය පිණිස පිළිපන්නේ වේද, අනුන් ද්වේෂ විනය පිණිස සමාදන් නොකරවයිද, තමන් මෝහ විනය පිණිස පිළිපන්නේද, අනුන් මෝහ විනය පිණිස සමාදන් නොකරවයිද, මහණෙනි, මෙබඳු පුද්ගල තෙම තමන්ගේ යහපත පිණිස පිළිපන්නේය. අනුන්ගේ යහපත පිණිස පිළිනොපන්නේය.”</div>
                    <div class="bodytext">“මහණෙනි, පුද්ගල තෙම කෙසේ අනුන්ගේ හිත පිණිස පිළිපන්නේද, තමන්ගේ යහපත පිණිස නොපිළිපන්නේද? මහණෙනි, මේ ලෝකයෙහි ඇතැම් පුද්ගලයෙක් තමන් රාග විනය පිණිස නොපිළිපන්නේද, අන්‍යයන් රාග විනයෙහි සමාදන් කරවයි. තමන් ද්වේෂ විනය පිණිස නොපිළිපදී, අන්‍යයන් ද්වේෂ විනය පිණිස සමාදන් කරවයි. තමන් මෝහ විනය පිණිස නොපිළිපදියි, මෝහ විනය පිණිස සමාදන් කරවයි. මහණෙනි, මෙසේ පුද්ගල තෙම අන්‍යයන්ගේ හිත පිණිස පිළිපන්නේ වේ. තමන්ගේ යහපත පිණිස නොපිළිපන්නේ වේ.</div>
                    <div class="bodytext">“මහණෙනි, පුද්ගල තෙම කෙසේ තමාගේ යහපත පිණිසත්, අනුන්ගේ යහපත පිණිසත් නොපිළිපන්නේ වේද? මහණෙනි, මේ ලෝකයෙහි ඇතැම් පුද්ගලයෙක් තමන් රාග විනය පිණිස පිළිනොපන්නේ වේ. අන්‍යයන් රාග විනය පිණිස සමාදන් නොකරවයි. තමන් ද්වේෂ විනය පිණිස පිළිනොපදී. අන්‍යයාද ද්වේෂ විනය පිණිස සමාදන් නොකරවයි. තමන් මෝහ විනය පිණිස නොපිළිපදී. අන්‍යයන්ද මෝහ විනය පිණිස සමාදන් නොකරවයි. මහණෙනි, මෙසේ වනාහි පුද්ගල තෙමේ තමාගේ යහපත පිණිසත්, අනුන්ගේ යහපත පිණිසත් නොපිළිපන්නේ වේ.</div>
                    <div class="bodytext">“මහණෙනි, තමාගේ යහපත පිණිසද, අනුන්ගේ යහපත පිණිසද, පිළිපන් පුද්ගලයා කවරේද? මහණෙනි, මේ ලෝකයෙහි ඇතැම් පුද්ගලයෙක් තමන්ද රාග විනය පිණිස පිළිපන්නේද, අන්‍යයන්ද රාග විනයෙහි සමාදන් කරවයිද, තමන් ද්වේෂ විනය පිණිස පිළිපන්නේද, අනුන්ද ද්වේෂ විනයෙහි සමාදන් කරවයිද, තමන් මෝහ විනය පිණිස පිළිපන්නේද, අන්‍යයන්ද මෝහ විනය පිණිස සමාදන් කරවයිද, මහණෙනි, මෙසේ වනාහි පුද්ගල තෙම තමන්ට හිතවත් පිණිසත්, අන්‍යයන්ට හිතවත් පිණිසත්, පිළිපන්නේ වේ. මහණෙනි, මේ පුද්ගලයන් සතරදෙන ලෝකයෙහි ඇත්තාහ. විද්‍යමාන වෙත්.”</div>
                </div>
            </div>
        </div>
        <div class="subhead ct_sutta" node-id="29197">
            <span class="subhead ct_sutta">7. ඛිප්පනි සන්ති සූත්‍රය</span>
            <div class="subhead-contents">
                <div class="paragraph" para="97">
                    <span class="paranum">97</span>
                    <div class="bodytext">“මහණෙනි, මේ පුද්ගලයන් සතර දෙනෙක් ලෝකයෙහි ඇත්තාහ, විද්‍යමාන වෙත්. කවර සතර දෙනෙක්ද යත්?</div>
                    <div class="bodytext">“තමාගේ යහපත පිණිස පිළිපන්, අනුන්ගේ යහපත පිණිස පිළිනොපන් පුද්ගලයාය, අනුන්ට හිත පිණිස පිළිපන්, තමාගේ යහපත පිණිස පිළිනොපන් පුද්ගලයාය, තම යහපත පිණිස හෝ අනුන්ගේ යහපත පිණිස පිළිනොපන් පුද්ගලයාය, තමාගේ යහපත පිණිසත්, අනුන්ගේ යහපත පිණිසත් පිළිපන් පුද්ගලයාය යන සතරදෙනයි.</div>
                    <div class="bodytext">“මහණෙනි, කෙසේ නම් පුද්ගල තෙම තමන්ගේ යහපත පිණිස පිළිපන්නේද, අන්‍යයන්ගේ යහපත පිනිස නොපිළිපන්නේද?”</div>
                    <div class="bodytext">“මහණෙනි, මේ ලෝකයෙහි ඇතැම් පුද්ගලයෙක් කුශල ධර්‍මයන් වහා දැනගන්ට සමර්ත්‍ථ වේද, ඇසූ ධර්‍මයන් දරන ස්වභාව ඇත්තේ වේද, දැරූ ධර්‍මයන්ගේ අර්ත්‍ථ පරීක්‍ෂා කරන්නේ වේ. අර්ත්‍ථය දැන, ධර්‍මය දැන, ධර්‍මානුධර්‍ම ප්‍රතිපන්න වේ.</div>
                    <div class="bodytext">“යහපත් වචන නැත්තේ වේ. යහපත් වචන හඬ නැත්තේ වේ. විස්සඨ අඞ්ගයන්ගෙන් යුත්, කෙළතොළු නොවූ, අර්ත්‍ථයන් හඟවන නාගරීක වචනයෙන් යුක්තවූයේ වේ. සබ්‍රම්සරුන්ට උදාහරණ දක්වා කියා නොදේද, සමාදන් නොකරවාද, තෙද නොගන්වාද, සතුටු නොඋපදවාද,</div>
                    <div class="bodytext">“මහණෙනි, මෙබඳු පුද්ගල තෙම තමාගේ යහපත පිණිස පිළිපන්නේ වේ. අනුන්ගේ යහපත පිණිස පිළිපන්නේ නොවේ.”</div>
                    <div class="bodytext">“මහණෙනි, කෙසේ නම් පුද්ගල තෙම අනුන්ගේ යහපත පිණිස පිළිපන්නේ තම හිත පිණිස නොපිළිපන්නේ වේද?</div>
                    <div class="bodytext">“මහණෙනි, මේ ලෝකයෙහි ඇතැම් පුද්ගලයෙක් කුශල ධර්‍මයන් වහා දකින්නට සමර්ත්‍ථ නොවේද, ඇසූ ධර්‍මයන් නොදරණ ස්වභාව ඇත්තේද, දැරූ ධර්‍මයන්ගේ අර්ත්‍ථයන් පරීක්‍ෂා කරන්නේ නොවේද, අර්ත්‍ථය දැන, ධර්‍මය දැන, ධර්මානුධර්ම ප්‍රතිපන්න නොවේ.</div>
                    <div class="bodytext">“යහපත් වචන ඇත්තේ වේ. යහපත් ශබ්ද ඇත්තේ වේ. විස්සඨ අඞ්ගයෙන් යුත්, කෙළතොළු නොවූ, අර්ත්‍ථයන් හඟවන නාගරීක වචනයෙන් යුක්තවූයේ වේ. සබ්‍රම්සරුන්ට උදාහරණ දක්වා කියා දේද, සමාදන් කරවයිද, තෙද ගන්වයිද, සතුටු කරවයිද,</div>
                    <div class="bodytext">“මහණෙනි, මේ පුද්ගල තෙම අනුන්ගේ යහපත පිණිස පිළිපන්නේ වේ. තමාගේ යහපත පිණිස පිළිපන්නේ නොවේ.”</div>
                    <div class="bodytext">“මහණෙනි, කෙසේ පුද්ගල තෙම තමාගේ යහපත පිණිස පිළිනොපන්නේ වේද, අනුන්ගේ යහපත පිණිස පිළිනොපන්නේ වේද?</div>
                    <div class="bodytext">“මහණෙනි, මේ ලෝකයෙහි ඇතැම් පුද්ගලයෙක් කුශල ධර්‍මයන් වහා දකින්නට සමර්ත්‍ථ නොවේද, ඇසූ ධර්‍මයන් නොදරණ ස්වභාව ඇත්තේද, දැරූ ධර්‍මයන්ගේ අර්ත්‍ථයන් පරීක්‍ෂා කරන්නේ නොවේද, අර්ත්‍ථය දැන, ධර්‍මය දැන, ධර්මානුධර්ම ප්‍රතිපන්න නොවේ.</div>
                    <div class="bodytext">“යහපත් වචන නැත්තේ වේ. යහපත් වචන හඬ නැත්තේ වේ. විස්සඨ අඞ්ගයන්ගෙන් යුත්, කෙළතොළු නොවූ, අර්ත්‍ථයන් හඟවන නාගරීක වචනයෙන් යුක්තවූයේ වේ. සබ්‍රම්සරුන්ට උදාහරණ දක්වා කියා නොදේද, සමාදන් නොකරවාද, තෙද නොගන්වාද, සතුටු නොඋපදවාද,</div>
                    <div class="bodytext">“මහණෙනි, මෙසේ වනාහි පුද්ගල තෙම තමාගේ යහපත පිණිසත්, අනුන්ගේ යහපත පිණිසත්, නොපිළිපන්නේ වේ.”</div>
                    <div class="bodytext">“මහණෙනි, කෙසේ පුද්ගල තෙම තමාගේ යහපත පිණිසද, අනුන්ගේ යහපත පිණිසද පිළිපන්නේ වේද?</div>
                    <div class="bodytext">“මහණෙනි, මේ ලෝකයෙහි ඇතැම් පුද්ගලයෙක් කුශල ධර්‍මයන් වහා දැනගන්ට සමර්ත්‍ථ වේද, ඇසූ ධර්‍මයන් දරන ස්වභාව ඇත්තේ වේද, දැරූ ධර්‍මයන්ගේ අර්ත්‍ථ පරීක්‍ෂා කරන්නේ වේ. අර්ත්‍ථය දැන, ධර්‍මය දැන, ධර්‍මානුධර්‍ම ප්‍රතිපන්න වේ.</div>
                    <div class="bodytext">“යහපත් වචන ඇත්තේ වේ. යහපත් ශබ්ද ඇත්තේ වේ. විස්සඨ අඞ්ගයෙන් යුත්, කෙළතොළු නොවූ, අර්ත්‍ථයන් හඟවන නාගරීක වචනයෙන් යුක්තවූයේ වේ. සබ්‍රම්සරුන්ට උදාහරණ දක්වා කියා දේද, සමාදන් කරවයිද, තෙද ගන්වයිද, සතුටු කරවයිද,</div>
                    <div class="bodytext">“මහණෙනි, මෙසේ වනාහි පුද්ගල තෙම තමන්ගේ යහපත පිණිස පිළිපන්නේද, අනුන්ගේ යහපත පිණිස පිළිපන්නේද වේ. මහණෙනි, මේ පුද්ගලයන් සතර දෙන ලෝකයෙහි ඇත්තාහ. විද්‍යමාන වෙත්.”</div>
                </div>
            </div>
        </div>
        <div class="subhead ct_sutta" node-id="29198">
            <span class="subhead ct_sutta">8. අත්තහිත පටිපන්න සූත්‍රය</span>
            <div class="subhead-contents">
                <div class="paragraph" para="98">
                    <span class="paranum">98</span>
                    <div class="bodytext">“මහණෙනි, මේ පුද්ගලයන් සතර දෙනෙක් ලෝකයෙහි ඇත්තාහ, විද්‍යමාන වෙත්. කවර සතර දෙනෙක්ද යත්?</div>
                    <div class="bodytext">“තමාගේ යහපත පිණිස පිළිපන්, අනුන්ගේ යහපත පිණිස නොපිළිපන් පුද්ගලයාය. අනුන්ගේ යහපත පිණිස පිළිපන් තමන්ගේ යහපත පිණිස නොපිළිපන් පුද්ගලයාය. තමාගේ යහපත පිණිසත්, අනුන්ගේ යහපත පිණිසත් නොපිළිපන් පුද්ගලයාය. තමාගේ යහපත පිණිසත්, අනුන්ගේ යහපත පිණිසත් පිළිපන් පුද්ගලයාය යන සතර දෙනයි. මහණෙනි, මේ පුද්ගලයන් සතර දෙන ලෝකයෙහි ඇත්තාහ. විද්‍යමාන වෙත්.”</div>
                </div>
            </div>
        </div>
        <div class="subhead ct_sutta" node-id="29199">
            <span class="subhead ct_sutta">9. සික්ඛා පූරක සූත්‍රය</span>
            <div class="subhead-contents">
                <div class="paragraph" para="99">
                    <span class="paranum">99</span>
                    <div class="bodytext">“මහණෙනි, මේ පුද්ගලයන් සතර දෙනෙක් ලෝකයෙහි ඇත්තාහ, විද්‍යමාන වෙත්. කවර සතර දෙනෙක්ද යත්?</div>
                    <div class="bodytext">“තමාගේ යහපත පිණිස පිළිපන්, අනුන්ගේ යහපත පිණිස පිළිනොපන් පුද්ගලයාය, අනුන්ට හිත පිණිස පිළිපන්, තමාගේ යහපත පිණිස පිළිනොපන් පුද්ගලයාය, තම යහපත පිණිස හෝ අනුන්ගේ යහපත පිණිස පිළිනොපන් පුද්ගලයාය, තමාගේ යහපත පිණිසත්, අනුන්ගේ යහපත පිණිසත් පිළිපන් පුද්ගලයාය යන සතරදෙනයි.</div>
                    <div class="bodytext">“මහණෙනි, කෙසේ පුද්ගල තෙම තමාගේ යහපත පිණිස පිළිපන්නේ වේද? අනුන්ගේ යහපත පිණිස නොපිළිපන්නේද?</div>
                    <div class="bodytext">“මහණෙනි, මේ ලෝකයෙහි ඇතැම් පුදගලයෙක් තමන් සතුන් මැරීමෙන් වෙන්වූයේ වේද, අන්‍යයන් සතුන් මැරීමෙන් වෙන්වීමෙහි සමාදන් නොකරවයි. තමන් නුදුන් දෙය ගැනීමෙන් වෙන්වූයේ වේ. අනුන් නුදුන් දේ ගැනීමෙන් වෙන්වීමෙහි සමාදන් නොකරවයි. තමන් කාමමිත්‍ථ්‍යාචාරයෙන් වෙන්වූයේ වේ. අනුන් කාමයෙහි වරදවා හැසිරීමෙන් වෙන්වීමෙහි සමාදන් නොකරවයි. තමන් බොරු කීමෙන් වෙන්වූයේ වේ. අන්‍යයන් බොරුකීමෙන් වෙන්වීමෙහි සමාදන් නොකරවයි. තමන් මදයට හා ප්‍රමාදයට කාරණවූ රහමෙර පීමෙන් වෙන්වූයේ වේ. අනුන් මදයට හා ප්‍රමාදයට කාරණවූ රහමෙර පීමෙන් වෙන්වීමෙහි සමාදන් නොකරවයි. මහණෙනි, මෙසේ වනාහි පුද්ගල තෙම තමන්ගේ යහපත පිණිස පිළිපන්නේ වේ. අනුන්ගේ යහපත පිණිස නොපිළිපන්නේ වේ</div>
                    <div class="bodytext">“මහණෙනි, කෙසේ පුද්ගල තෙම අනුන්ගේ හිත පිණිස පිළිපන්නේද, තමන්ගේ යහපත පිණිස නොපිළිපන්නේ වේද, මහණෙනි, මේ ලෝකයෙහි ඇතැම් පුද්ගලයෙක් තමන් සතුන් මැරීමෙන් වෙන් නොවූයේ වේද, අන්‍යයන් සතුන් මැරීමෙන් වෙන්වීමෙහි සමාදන් කරවයි.</div>
                    <div class="bodytext">තමන් නුදුන් දේ ගැනීමෙන් වෙන් නොවූයේ වේ, අනුන් නුදුන් දේ ගැනීමෙන් වෙන්වීමෙහි සමාදන් කරවයි. තමන් කාමමිත්‍යාචාරයෙන් වෙන් නොවූයේ වේ, අනුන් කාමමිත්‍යාචාරයෙන් වෙන්වීමෙහි සමාදන් කරවයි. තමන් බොරු කීමෙන් වෙන් නොවූයේ වේ, අනුන් බොරු කීමෙන් වෙන්වීමෙහි සමාදන් කරවයි.</div>
                    <div class="bodytext">“තමන් මදයට හා ප්‍රමාදයට හේතුවූ රහමෙර පීමෙන් වෙන් නුවූයේ වේ, අනුන් මදයට හා ප්‍රමාදයට හේතුවූ රහමෙර පීමෙන් වෙන්වීමෙහි සමාදන් කරවයි. මහණෙනි, මෙසේ වනාහි පුද්ගල තෙම පරහිත පිණිස පිළිපන්නේ වේ. තමාගේ හිත පිණිස නොපිළිපන්නේ වේ.</div>
                    <div class="bodytext">“මහණෙනි, කෙසේ නම් පුද්ගල තෙම තමාගේ අභිවෘද්‍ධිය පිණිසද, අනුන්ගේ අභිවෘද්‍ධිය පිණිසද, නොපිළිපන්නේ වේද? මහණෙනි, මේ ලෝකයෙහි ඇතැම් පුද්ගලයෙක් තමන් සතුන් මැරීමෙන් වෙන් නොවූයේ වේද, අන්‍යයන් සතුන් මැරීමෙන් වෙන්වීමෙහි සමාදන් නොකරවයි. තමන් නුදුන් දේ ගැනීමෙන් වෙන් නොවූයේ වේ, අනුන් නුදුන් දේ ගැනීමෙන් වෙන්වීමෙහි සමාදන් නොකරවයි. තමන් කාමමිත්‍යාචාරයෙන් වෙන් නොවූයේ වේ, අනුන් කාමමිත්‍යාචාරයෙන් වෙන්වීමෙහි සමාදන් නොකරවයි. තමන් බොරුකීමෙන් වෙන් නොවූයේ වේ, අනුන් බොරුකීමෙන් වෙන්වීමෙහි සමාදන් නොකරවයි. තමන් මදයට හා ප්‍රමාදයට කාරණවූ රහමෙර පීමෙන් වෙන් නොවූයේ වේ, අනුන් මදයට හා ප්‍රමාදයට කාරණවූ රහමෙර පීමෙන් වෙන්වීමෙහි සමාදන් නොකරවයි. මෙසේ වනාහි මහණෙනි, පුද්ගල තෙම තමාගේ යහපත පිණිසත් අනුන්ගේ යහපත පිණිසත් නොපිළිපන්නේ වේ.</div>
                    <div class="bodytext">“මහණෙනි, කෙසේ නම් පුද්ගල තෙම තමන්ගේ යහපත පිණිසද, අනුන්ගේ යහපත පිණිසද පිළිපන්නේ වේද? මහණෙනි, මේ ලෝකයෙහි ඇතැම් පුද්ගලයෙක් .තමන්ද සතුන් මැරීමෙන් වෙන් වූයේ අනුන්ද සතුන් මැරීමෙන් වෙන්වීමෙහි සමාදන් කරවයි.</div>
                    <div class="bodytext">“තමන් නුදුන් දෙය ගැනීමෙන් වෙන් වූයේ වේ. අනුන් නුදුන් දේ ගැනීමෙන් වෙන්වීමෙහි සමාදන් කරවයි. තමන් කාමමිත්‍යාචාරයෙන් වෙන් වූයේ වේ. අනුන් කාමයෙහි වරදවා හැසිරීමෙන් වෙන්වීමෙහි සමාදන් කරවයි. තමන් බොරු කීමෙන් වෙන් වූයේ වේ. අන්‍යයන් බොරු කීමෙන් වෙන්වීමෙහි සමාදන් කරවයි.</div>
                    <div class="bodytext">“තමන්ද මදයට හා ප්‍රමාදයට කාරණවූ රහමෙර පීමෙන් වෙන් වූයේ වේ. අනුන්ද මදයට හා ප්‍රමාදයට කාරණවූ රහමෙර පීමෙන් වෙන්වීමෙහි සමාදන් කරවයි. මහණෙනි, මෙසේ පුද්ගල තෙම තමහට හිත පිණිසද, අනුන්ට හිත පිණිසද පිළිපන්නේ වේ. මහණෙනි, මේ පුද්ගලයෝ සතර දෙන ලෝකයෙහි ඇත්තාහ. විද්‍යමාන වෙත්.”</div>
                </div>
            </div>
        </div>
        <div class="subhead ct_sutta" node-id="291910">
            <span class="subhead ct_sutta">10. පොතලිය සූත්‍රය</span>
            <div class="subhead-contents">
                <div class="paragraph" para="100">
                    <span class="paranum">100</span>
                    <div class="bodytext">ඉක්බිති පොතලිය පරිබ්‍රාජක තෙම, භාග්‍යවතුන් වහන්සේ යම් තැනෙක්හිද, එහි පැමිණියේය. පැමිණ භාග්‍යවතුන් වහන්සේ සමග සතුටු වූයේය. සතුටු විය යුතුවූ, සිහි කටයුතුවූ කථාව කොට නිමවා එකත් පසෙක සිටියේය. එකත් පසෙක සිටි පොතලිය පරිබ්‍රාජකයාට භාග්‍යවතුන් වහන්සේ මෙසේ වදාළ සේක.</div>
                    <div class="bodytext">“පොතලිය, මේ පුද්ගලයෝ සතර දෙනෙක් ලෝකයෙහි ඇත්තාහ. විද්‍යමාන වෙත්. කවර සතර දෙනෙක්ද යත්, පොතලිය, මේ ලෝකයෙහි ඇතැම් පුද්ගලයෙක් නුගුණ කිව යුත්තාගේ ඇත්තාවූ, සත්‍යවූ නුගුණ කල් පැමිණි කල්හි නොකියන ලද්දේ වේද.</div>
                    <div class="bodytext">ගුණ කිව යුත්තාගේ ඇත්තාවූ, සත්‍යවූ ගුණය කල් පැමිණි කල්හි කියන ලද්දේ වේද.</div>
                    <div class="bodytext">“පොතලිය, මේ ලෝකයෙහි ඇතැම් පුද්ගලයෙක් නුගුණ කිව යුත්තාගේ ඇත්තාවූ සත්‍යවූ ගුණය කල් පැමිණි කල්හි කියන ලද්දේ වේද, නුගුණ කිව යුත්තාගේ ඇත්තාවූ සත්‍යවූ නුගුණය කල් පැමිණි කල්හි කියන ලද්දේ වේද,</div>
                    <div class="bodytext">“පොතලිය, මේ ලෝකයෙහි ඇතැම් පුද්ගලයෙක් නුගුණ කිව යුත්තාගේ ඇත්තාවූ සත්‍යවූ ගුණය කල් පැමිණි කල්හි නොකියන ලද්දේ වේද, ගුණ කිව යුත්තාගේ ඇත්තාවූ සත්‍යවූ ගුණය කල් පැමිණි කල්හි නොකියන ලද්දේ වේද,</div>
                    <div class="bodytext">“පොතලිය, මේ ලෝකයෙහි ඇතැම් පුද්ගලයෙක් නුගුණ කිව යුත්තාගේ ඇත්තාවූ සත්‍යවූ නුගුණය කල් පැමිණි කල්හි කියන ලද්දේ වේද, ගුණ කිව යුත්තාගේ ඇත්තාවූ සත්‍යවූ ගුණය කල් පැමිණි කල්හි කියන ලද්දේ වේද, පොතලිය, මේ පුද්ගලයන් සතර දෙන ලෝකයෙහි ඇත්තාහ. විද්‍යමාන වෙත්.</div>
                    <div class="bodytext">“පොතලිය, මේ සතර පුද්ගලයන්ගෙන් කවර පුද්ගලයෙක් අතිශයින් යහපත්යයි, අතිශයින් ප්‍රණීතයයි වැටහේද?</div>
                    <div class="bodytext">“භාග්‍යවතුන් වහන්ස, මේ පුද්ගලයෝ සතර දෙනෙක් ලෝකයෙහි ඇත්තාහ. විද්‍යමාන වෙත්. කවර සතර දෙනෙක්ද යත්, භාග්‍යවතුන් වහන්ස, මේ ලෝකයෙහි ඇතැම් පුද්ගලයෙක් නුගුණ කිව යුත්තාගේ ඇත්තාවූ, සත්‍යවූ නුගුණ කල් පැමිණි කල්හි නොකියන ලද්දේ වේද.</div>
                    <div class="bodytext">ගුණ කිව යුත්තාගේ ඇත්තාවූ, සත්‍යවූ ගුණය කල් පැමිණි කල්හි කියන ලද්දේ වේද.</div>
                    <div class="bodytext">“භාග්‍යවතුන් වහන්ස, මේ ලෝකයෙහි ඇතැම් පුද්ගලයෙක් නුගුණ කිව යුත්තාගේ ඇත්තාවූ සත්‍යවූ ගුණය කල් පැමිණි කල්හි කියන ලද්දේ වේද, නුගුණ කිව යුත්තාගේ ඇත්තාවූ සත්‍යවූ නුගුණය කල් පැමිණි කල්හි කියන ලද්දේ වේද,</div>
                    <div class="bodytext">“භාග්‍යවතුන් වහන්ස, මේ ලෝකයෙහි ඇතැම් පුද්ගලයෙක් නුගුණ කිව යුත්තාගේ ඇත්තාවූ සත්‍යවූ ගුණය කල් පැමිණි කල්හි නොකියන ලද්දේ වේද, ගුණ කිව යුත්තාගේ ඇත්තාවූ සත්‍යවූ ගුණය කල් පැමිණි කල්හි නොකියන ලද්දේ වේද,</div>
                    <div class="bodytext">“භාග්‍යවතුන් වහන්ස, මේ ලෝකයෙහි ඇතැම් පුද්ගලයෙක් නුගුණ කිව යුත්තාගේ ඇත්තාවූ සත්‍යවූ නුගුණය කල් පැමිණි කල්හි කියන ලද්දේ වේද, ගුණ කිව යුත්තාගේ ඇත්තාවූ සත්‍යවූ ගුණය කල් පැමිණි කල්හි කියන ලද්දේ වේද, භාග්‍යවතුන් වහන්ස, මේ පුද්ගලයන් සතර දෙන ලෝකයෙහි ඇත්තාහ. විද්‍යමාන වෙත්.</div>
                    <div class="bodytext">“භවත් ගෞතමයන් වහන්ස, මේ සතර පුද්ගලයන්ගෙන් යම් මේ පුද්ගලයෙක් තෙම නුගුණ කිව යුත්තාගේ ඇත්තාවූ, සත්‍යවූ නුගුණය කල් පැමිණි කල්හි නොකියන ලද්දේ වේද, ගුණ කිව යුත්තාගේ ඇත්තාවූ සත්‍යවූ ගුණය සුදුසු කල් පැමිණි කල්හි නොකියන ලද්දේ වේද, මේ පුද්ගල තෙම මේ සතර පුද්ගලයන්ගෙන් අතිශයින් යහපත්යයිද, අතිශයින් ප්‍රණීතයයිද වැටහේ. ඊට හේතු කවරේද? භවත් ගෞතමයන් වහන්සේ යම් මේ උපේක්‍ෂාවක් ඇද්ද, ඕ තොමෝ අතිශයින් යහපත්ය.</div>
                    <div class="bodytext">“පොතලිය, මේ පුද්ගලයෝ සතර දෙනෙක් ලෝකයෙහි ඇත්තාහ. විද්‍යමාන වෙත්. කවර සතර දෙනෙක්ද යත්, පොතලිය, මේ ලෝකයෙහි ඇතැම් පුද්ගලයෙක් නුගුණ කිව යුත්තාගේ ඇත්තාවූ, සත්‍යවූ නුගුණ කල් පැමිණි කල්හි නොකියන ලද්දේ වේද.</div>
                    <div class="bodytext">ගුණ කිව යුත්තාගේ ඇත්තාවූ, සත්‍යවූ ගුණය කල් පැමිණි කල්හි කියන ලද්දේ වේද.</div>
                    <div class="bodytext">“පොතලිය, මේ ලෝකයෙහි ඇතැම් පුද්ගලයෙක් නුගුණ කිව යුත්තාගේ ඇත්තාවූ සත්‍යවූ ගුණය කල් පැමිණි කල්හි කියන ලද්දේ වේද, නුගුණ කිව යුත්තාගේ ඇත්තාවූ සත්‍යවූ නුගුණය කල් පැමිණි කල්හි කියන ලද්දේ වේද,</div>
                    <div class="bodytext">“පොතලිය, මේ ලෝකයෙහි ඇතැම් පුද්ගලයෙක් නුගුණ කිව යුත්තාගේ ඇත්තාවූ සත්‍යවූ ගුණය කල් පැමිණි කල්හි නොකියන ලද්දේ වේද, ගුණ කිව යුත්තාගේ ඇත්තාවූ සත්‍යවූ ගුණය කල් පැමිණි කල්හි නොකියන ලද්දේ වේද,</div>
                    <div class="bodytext">“පොතලිය, මේ ලෝකයෙහි ඇතැම් පුද්ගලයෙක් නුගුණ කිව යුත්තාගේ ඇත්තාවූ සත්‍යවූ නුගුණය කල් පැමිණි කල්හි කියන ලද්දේ වේද, ගුණ කිව යුත්තාගේ ඇත්තාවූ සත්‍යවූ ගුණය කල් පැමිණි කල්හි කියන ලද්දේ වේද, පොතලිය, මේ පුද්ගලයන් සතර දෙන ලෝකයෙහි ඇත්තාහ. විද්‍යමාන වෙත්.</div>
                    <div class="bodytext">“පොතලිය, මේ සතර පුද්ගලයන්ගෙන් යම් මේ පුද්ගලයෙක් තෙම නුගුණ කිව යුත්තාගේ ඇත්තාවූ සත්‍යවූ නුගුණය කල් පැමිනි කල්හි කියන ලද්දේ වේද, ගුණ කිව යුත්තාගේ ඇත්තාවූ සත්‍යයවූ ගුණය කල් පැමිණි කල්හි කියන ලද්දේ වේද, මේ සතර පුද්ගලයන් අතරින් මෙතෙමේ අතිශයින් යහපත්ද, ප්‍රණිතද වේ. ඊට හේතු කවරේද? පොතලිය, ඒ ඒ තන්හි කල් දක්නා බව අතිශයින් යහපත්ය.”</div>
                    <div class="bodytext">“භාග්‍යවතුන් වහන්ස, මේ පුද්ගලයෝ සතර දෙනෙක් ලෝකයෙහි ඇත්තාහ. විද්‍යමාන වෙත්. කවර සතර දෙනෙක්ද යත්, භාග්‍යවතුන් වහන්ස, මේ ලෝකයෙහි ඇතැම් පුද්ගලයෙක් නුගුණ කිව යුත්තාගේ ඇත්තාවූ, සත්‍යවූ නුගුණ කල් පැමිණි කල්හි නොකියන ලද්දේ වේද.</div>
                    <div class="bodytext">ගුණ කිව යුත්තාගේ ඇත්තාවූ, සත්‍යවූ ගුණය කල් පැමිණි කල්හි කියන ලද්දේ වේද.</div>
                    <div class="bodytext">“භාග්‍යවතුන් වහන්ස, මේ ලෝකයෙහි ඇතැම් පුද්ගලයෙක් නුගුණ කිව යුත්තාගේ ඇත්තාවූ සත්‍යවූ ගුණය කල් පැමිණි කල්හි කියන ලද්දේ වේද, නුගුණ කිව යුත්තාගේ ඇත්තාවූ සත්‍යවූ නුගුණය කල් පැමිණි කල්හි කියන ලද්දේ වේද,</div>
                    <div class="bodytext">“භාග්‍යවතුන් වහන්ස, මේ ලෝකයෙහි ඇතැම් පුද්ගලයෙක් නුගුණ කිව යුත්තාගේ ඇත්තාවූ සත්‍යවූ ගුණය කල් පැමිණි කල්හි නොකියන ලද්දේ වේද, ගුණ කිව යුත්තාගේ ඇත්තාවූ සත්‍යවූ ගුණය කල් පැමිණි කල්හි නොකියන ලද්දේ වේද,</div>
                    <div class="bodytext">“භාග්‍යවතුන් වහන්ස, මේ ලෝකයෙහි ඇතැම් පුද්ගලයෙක් නුගුණ කිව යුත්තාගේ ඇත්තාවූ සත්‍යවූ නුගුණය කල් පැමිණි කල්හි කියන ලද්දේ වේද, ගුණ කිව යුත්තාගේ ඇත්තාවූ සත්‍යවූ ගුණය කල් පැමිණි කල්හි කියන ලද්දේ වේද, භාග්‍යවතුන් වහන්ස, මේ පුද්ගලයන් සතර දෙන ලෝකයෙහි ඇත්තාහ. විද්‍යමාන වෙත්.</div>
                    <div class="bodytext">“භවත් ගෞතමයන් වහන්ස, මේ සතර පුද්ගලයන්ගෙන් යම් මේ පුද්ගලයෙක් නුගුණ කිව යුත්තාගේ ඇත්තාවූ, සත්‍යවූ නුගුණය කල් පැමිණි කල්හි කියන්නේ වේද, මේ සතර පුද්ගලයන්ගෙන් මේ පුද්ගල තෙම අතිශයින් යහපත්යයිද, අතිශයින් ප්‍රණීතයයිද වැටහේ. ඊට හේතු කවරේද? යම් මේ ඒ ඒ තන්හි කල් දැනීමක් ඇද්ද, එය ඉතා යහපත්ය. භවත් ගෞතමයන් වහන්ස, ඉතා යහපති.</div>
                    <div class="bodytext">“භවත් ගෞතමයන් වහන්ස, ඉතා යහපති. භවත් ගෞතමයන් වහන්ස, යම් සේ යටිකුරු කරණ ලද්දක් උඩුකුරු කරන්නේද, වැසුණු දෙයක් විවෘත කරන්නේද, මංමුලා වූවෙකුට මාර්ගය කියන්නේද, ඇස් ඇත්තෝ රූප දකිත්වායි අඳුරෙහි තෙල් පහනක් දරන්නේද, එසේම භවත් ගෞතමයන් වහන්සේ විසින් අනේක ප්‍රකාරයෙන් ධර්මය ප්‍රකාශ කරණ ලදී. ඒ මම භවත් ගෞතමයන් වහන්සේ සරණ යමි. ධර්මයද, භික්‍ෂු සංඝයාද සරණ යමි. අද සිට දිවි හිම් කොට සරණ ගිය උපාසකයකු කොට භවත් ගෞතමයන් වහන්සේ මා දරාවා.”</div>
                </div>
            </div>
        </div>
    </div>
    <div class="centre ct_vagga ending">දහවෙනි අසුර වර්‍ගය නිමි.</div>
    <div class="paragraph udana" para="udana"></div>
</div>
<chapter-ending>
    <div class="centre ct_pannasaka ending">දුතියපණ්ණාසකං සමත්තං.</div>
</chapter-ending>