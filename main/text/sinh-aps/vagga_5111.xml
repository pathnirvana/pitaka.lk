<div class="chapter ct_nipatha" node-id="51110">
    <span class="chapter ct_nipatha">18. පණ්ණාස නිපාතය</span>
    <div class="chapter-contents">
        <div class="subhead ct_sutta" node-id="51111">
            <span class="subhead ct_sutta">526. නලිනී ජාතකය</span>
            <div class="subhead-contents">
                <div class="paragraph" para="1">
                    <span class="paranum">1</span>
                    <div class="bodytext">“නලිනී කුමරිය මෙහි එව, ජනපදය නියඟෙන් දා ගියාක්මෙන් වේ. රටද විනාශ වේ. යව, ඒ මාගේ රටට වැසි වළක්වන්නාවූ බ්‍රාහ්මණයා හෙවත් ඉසිසිංග තාපසයා වසඟකරගෙණෙවයි රජතෙම කීයේය.</div>
                </div>
                <div class="paragraph" para="2">
                    <span class="paranum">2</span>
                    <div class="bodytext">“මහරජ, මම දුක් නොඉවසිය හැක්කෙමි. මම මාර්ගය දැනීමෙහිද දක්ෂ නොවෙමි. වනැතුන් විසින් සේවනය කරණ ලද මහ වනයෙහි මම කෙසේ යන්නෙම්දැයි නලිනී කුමරිය ඇසුවාය.</div>
                </div>
                <div class="paragraph" para="3">
                    <span class="paranum">3</span>
                    <div class="bodytext">“එම්බා නලිනී කුමරිය, හස්ති යානාවෙන්ද රථයානාවෙන්ද සමෘද්ධවූ ජනපදයට ගොස් සුදුසුතැන්හි දැවමය යානාවෙන්දැයි මෙසේ යව.</div>
                </div>
                <div class="paragraph" para="4">
                    <span class="paranum">4</span>
                    <div class="bodytext">“හස්ති සේනාවද, අශ්ව සේනාවද, රථ සේනාවද, පාබල සේනාවද ක්ෂත්‍රියයන්ද හැරගෙන යව, තීගේම වර්ණයෙන් හා රූපයෙන් ඒ තාපසයා වසඟයට පමුණුවාගෙණ එන්නෙහියයි රජතෙම කීයේය.</div>
                </div>
                <div class="paragraph" para="5">
                    <span class="paranum">5</span>
                    <div class="bodytext">“කදලී නම් ධ්වජ සලකුණු ඇත්තාවූ ආභූජිපත්‍ර වනයෙන් පිරිවරණලද්දාවූ සිත්කළුවූ ඉසිසිංග තාපසයාගේ මේ ආශ්‍රමයතෙම දක්නාලැබේ.</div>
                </div>
                <div class="paragraph" para="6">
                    <span class="paranum">6</span>
                    <div class="bodytext">“මේතෙම ඒ තාපසයා විසින් පුදනලද ගින්නවේ. එහි මේ දුම දක්නාලැබේ. මහත් ඍද්ධි ඇත්තාවූ ඉසිසිංග තාපසතෙම ගිනිපුදායයි සිතමියි කීයේය.</div>
                </div>
                <div class="paragraph" para="7">
                    <span class="paranum">7</span>
                    <div class="bodytext">“ඉසිසිංග තාපසතෙම අමුනනලද මිණිකොඬොල් ඇති එන්නාවූ ඇයද දැක බියවූයේ කොළ සෙවිලි කළාවූ අසපුවට පිවිසියේය.</div>
                </div>
                <div class="paragraph" para="8">
                    <span class="paranum">8</span>
                    <div class="bodytext">“මේ තාපසයාගේ අසපුව දොරටුවෙහිද  ඕතොමෝ අවයව දක්වමින් රහස් අවයවද ප්‍රකට කෙරෙමින් පන්දුවකින් ක්‍රීඩාකරයි. පන්සලට වැදුනාවූ තපස්වීතෙම ක්‍රිඩාකරන්නාවූ ඇයද දැක අසපුවෙන් නික්ම මේ වචනය කීයේය.</div>
                </div>
                <div class="paragraph" para="9">
                    <span class="paranum">9</span>
                </div>
                <div class="paragraph" para="10">
                    <span class="paranum">10</span>
                    <div class="bodytext">“පින්වත, යම්බඳුවූ ඔබගේ මෙසේ ගියාවූ පන්දුව දුරටද දමනලද්දේ පෙරලා එයද, ඔබහැර නොයයිද, එබඳු ඵල ඇති ගස කිනම්වේදැයි (පන්දුව සඳහා ඇසීය)</div>
                </div>
                <div class="paragraph" para="11">
                    <span class="paranum">11</span>
                    <div class="bodytext">“එම්බා තාපසය, ගන්ධමාදන පර්වතයෙහිවූ මාගේ අසපුව සමීපයෙහි යම් ගසක මෙසේ ගියාවූ ඵලය දුරටද දමා ගසනලද්දේ පෙරලා ඒද, මා හැරදමා නොයයිද, එබඳු වෘක්ෂයෝ එහි ඇත්තාහයි මෙසේ බොරු කීවාය.</div>
                </div>
                <div class="paragraph" para="12">
                    <span class="paranum">12</span>
                    <div class="bodytext">“පින්වත්තෙමේ මේ අසපුවට ඒවා, පලවැල අනුභව කෙරේවා. පා දෝනා පැන්ද, කෑයුතු පලවැලද, පිළිගණුව. තොපට දෙමි. මේ ආසනයවේ. පින්වත් තෙමේ මෙහි හිඳගනීවා. පින්වත් තෙමේ මෙයින් අල මුල් හා පලවැල අනුභව කෙරේවායි කියේය.</div>
                </div>
                <div class="paragraph" para="13">
                    <span class="paranum">13</span>
                    <div class="bodytext">“පින්වත ඔබගේ ඌරුයුග්මය අතර මනාස්පර්ශ ඇති කළුවූවක් මෙන් මේ කුමක්නම් පෙනේද, විචාරණ ලද්දේ මේ කාරණය මට කියව, ඔබගේ උතුම් අවයවය හෙවත් ලිඟු සටහන ශරීර සංඛ්‍යාත කෝශයෙහි ඇතුල්වීදැයි ඇසීය.</div>
                </div>
                <div class="paragraph" para="14">
                    <span class="paranum">14</span>
                    <div class="bodytext">“පින්වත් තාපසය මම වනයෙහි අල මුල් හා පලතුරු සොයමින් හැසිරෙන්නේ ඉතා දරුණු ස්වභාව ඇති වලසෙකුට ලංවිමි. ඒ වලසා මා වෙතට පැනගෙණ වහා පැමිණියේ මා පෙරලා මාගේ උතුම් අවයවය කටින් ඩැහැ උදුරා ගත්තේය.</div>
                </div>
                <div class="paragraph" para="15">
                    <span class="paranum">15</span>
                    <div class="bodytext">“ඒ මේ වනයතෙම සෑරෙයි. කැසීමද කෙරෙයි එහෙයින් සියලුකල්හිම මම සුවයක් නොලබමි. පින්වත් තෙමේ මේ කැසීම දුරුකරන්ට සමර්ථවේ. මා විසින් යාඥා කරණලද පින්වත්තෙමේ බ්‍රාහ්මණයාගේ මේ කටයුත්ත කෙරේවායි (තාපස කන්‍යාව කීවාය.)</div>
                </div>
                <div class="paragraph" para="16">
                    <span class="paranum">16</span>
                    <div class="bodytext">“පින්වත ඔබගේ මේ වනයතෙම ගැඹුරු ස්වභාව ඇත්තේය. රතු පැහැ සහිතය. කුණුමස් නැත්තේය. මඳ මද ගඳ ඇත්තේය. මහත්වූයේද වේ. පින්වතා යම්සේ අතිශයින් සුවපත්වූවෙක් වන්නේද, එසේ ඔබට කිසියම් කෂාය යෝගය කරමියි ඉසිසිංග තාපසයා කීයේය.</div>
                </div>
                <div class="paragraph" para="17">
                    <span class="paranum">17</span>
                    <div class="bodytext">“පින්වත් බ්‍රහ්මචාරීය, මන්ත්‍ර යෙදීම්ද, කෂාය යෙදීම්ද, ඖෂධයෝද යන මොහු මෙය පහසු බවට නො පමුණුවත්. යම්සේ මම ඉතා සුව ඇත්තෙක් වන්නෙම්ද එපරිද්දෙන් ඔබගේ මෘදුවූ යම් අවයවයක්වේද, එයින් මේ කැසීම දුරුකරවයි නලිනීතොමෝ කීවාය.</div>
                </div>
                <div class="paragraph" para="18">
                    <span class="paranum">18</span>
                    <div class="bodytext">“මෙතනින් කවර දිශාවෙක්හි පින්වතාගේ අසපුව වේද, කිම පින්වතා වනයෙහි සිත්අලවන්නෙහිද, කිම ඔබට අල මුල් හා පලතුරු බොහෝ වේද, කිමෙක පින්වතාට වන මෘගයෝ හිංසා නොකෙරෙද්දැයි ඉසිසිංග තාපසයා ඇසූයේය.</div>
                </div>
                <div class="paragraph" para="19">
                    <span class="paranum">19</span>
                    <div class="bodytext">“පින්වත, මෙතැනින් ඍජුව උතුරුදිශාවෙහි ඛෙමා නම් ගංගාව හිමවත් පර්වතයෙන් ගලාබසියි. ඒ ගඟ ඉවුරෙහි මාගේ සිත්කළු අසපුව වේ. පින්වතා මාගේ අසපුව දක්නේ නම් යහපති.</div>
                </div>
                <div class="paragraph" para="20">
                    <span class="paranum">20</span>
                    <div class="bodytext">“එහි අඹ ගස්ද, සල් ගස්ද, එරහැන්ද ගස්ද, දඹ ගස්ද, ඇසල ගස්ද, පළොල් ගස්ද, පිපියාහුවෙත්. හාත්පස කිඳුරන් විසින් ගායනාකරණ ලද්දේද වේ. පින්වත්තෙමේ මාගේ අසපුව දක්නේනම් යහපති.</div>
                </div>
                <div class="paragraph" para="21">
                    <span class="paranum">21</span>
                    <div class="bodytext">“මෙහි වර්ණයෙන් හා සුවඳින් යුක්තවූ තල්ගස්ද, තල් අලද, තල් ගෙඩිද, ඇත්තාහ. ඒ ආශ්‍රමය මෙබඳු භූමි ප්‍රදෙශයන්ගෙන් යුක්තවේ. පින්වත් තෙමේ මාගේ අසපුව දක්නේ නම් යහපති.</div>
                </div>
                <div class="paragraph" para="22">
                    <span class="paranum">22</span>
                    <div class="bodytext">“මෙහි වර්ණයෙන්ද, ගන්ධයෙන්ද, රශයෙන්ද යුක්තවූ පලතුරුද, අල මුල්ද, බොහෝ වෙත්. ඒ ප්‍රදේශයට වැද්දෝද එන්නාහ. එයින් මාගේ අල මුල් හා පලතුරු ඒ වැද්දෝ හැරනොගනිත්වායි නලිනී තොමෝ කීවාය.</div>
                </div>
                <div class="paragraph" para="23">
                    <span class="paranum">23</span>
                    <div class="bodytext">“යහළු තාපසය, මාගේ පියා අල මල් හා පලතුරු සෙවීමට ගියේ දැන්. සවස්වූකල්හි එයි. පියතෙමේ යම්තාක් කල් අල, මුල් හා පලතුරු සෙවීමෙන් පැමිණේද, ඒතාක් සිටුව ආකල්හි කියා අපි දෙදෙනම ඒ අසපුවට යන්නෙමුයි ඉසිසිංගතෙම කීයේය</div>
                </div>
                <div class="paragraph" para="24">
                    <span class="paranum">24</span>
                    <div class="bodytext">“යහළු තාපසය, අන්‍යවූද බොහෝ යහපත් ස්වභාව ඇති බ්‍රාහ්මණ ඍෂීහුද රාජඍෂීහුද මාගේ අසපුවට යන මග දෙපස වාසය කරත්. මාගේ ඒ අසපුව ඔවුන් අතින් විචාරව ඔව්හු ඔබ මාගේ සමීපයට පමුණුවන්නාහුයයි කියා ගියාය.</div>
                </div>
                <div class="paragraph" para="25">
                    <span class="paranum">25</span>
                    <div class="bodytext">“පුත්‍රය, නුඹ විසින් දර නොකඩනලදහ. නුඹවිසින් දිය නොගෙණෙනලදී නුඹ විසින් ගින්නද නොදල්වන ලද්දේය. කුමක් හෙයින් බාලයෙකු මෙන් සිතන්නෙහිද,</div>
                </div>
                <div class="paragraph" para="26">
                    <span class="paranum">26</span>
                    <div class="bodytext">“බ්‍රහ්මචාරීවූ ඉසිසිංග තාපසය, පෙර දවස් නුඹ විසින් දර බිඳිනලදහ. ගිනිද පුදන ලද්දේමවේ. ගිනිතපින උපකරණද තා විසින්ම සපයනලදහ. මට හිඳගැනීමට පුටුවද තබනලද්දේවේ. පා දෝනා දියද එළවනලද්දේවේ. නුඹ ශ්‍රේෂ්ඨයෙක්ව මේ අසපුවෙහි සිත් ඇලවූයෙහිය.</div>
                </div>
                <div class="paragraph" para="27">
                    <span class="paranum">27</span>
                    <div class="bodytext">“මාගේ පුත්‍රය, අද නුඹ නොබිඳිනලද දර ඇත්තේ වෙහිය. නොගෙණෙනලද දිය ඇත්තේවෙහිය. නොදල්වන ලද ගිනි ඇත්තේ වෙහිය. පිළියෙළ නොකරණ ලද භෝජන ඇත්තේවෙහිය. මා හා නුඹ කථා නොකරන්නෙහිය නුඹගේ කුමක්නම් නැතිවූයේද සිතෙහි හටගත්තාවූ කෙබඳු දුකක් හෝ වීදැයි පිය තවුස්තෙම ඇසීය.</div>
                </div>
                <div class="paragraph" para="28">
                    <span class="paranum">28</span>
                    <div class="bodytext">“පියාණෙනි, ජටාධරවූ තාපසයෙක් මෙහි ආයේය. ඉතා දැකුම්කටයුතුවූ මනා ශරීරයක් ඇත්තාවූ හෙතෙම මේ අසපුව බබුලුවයි. ඉතා දික් නොවූයේද, ඉතා කොට නොවූයේදවේ. ඒ පින්වත් තාපසයාගේ ඉතා කළු පැහැ ඇත්තාවූ හිසකෙස්වලින් වැසුනු හිසවේ</div>
                </div>
                <div class="paragraph" para="29">
                    <span class="paranum">29</span>
                    <div class="bodytext">“රැවුල හටනොගන්නේය පැරැණි ස්වභාව ඇත්තෙක් නොවේ. ඔහුගේ බොටුවෙහි වනාහි පාත්‍රාධාරබඳු වූවක්දවේ (මුතුහර සඳහා කීය.) ඔහුගේ ලයෙහි උභය පාර්ශවයෙහි මනාව හටගත්තාවූ රන් පන්දු වැනිවූ පැහැ විහිදෙන්නාවූ ගණ්ඩයෝ දෙදෙනෙක්ද වෙත්. (පියවුරු සඳහා කීය.)</div>
                </div>
                <div class="paragraph" para="30">
                    <span class="paranum">30</span>
                    <div class="bodytext">“ඔහුගේ මුහුණද බොහෝසෙයින් දැකුම්කටයුතුවේ. කන්වල අගින් නැමුනාහුද එල්බෙත් (කුණ්ඩල සඳහා කීය) එහා මෙහා යන්නාවූ මානවකයාගේ ඒ කුණ්ඩලයෝ ජටාවන් එකතුකළාවූ යම්හුයක් ඇද්ද, එයද බබුළුවත්.</div>
                </div>
                <div class="paragraph" para="31">
                    <span class="paranum">31</span>
                    <div class="bodytext">“ඔහුගේ අන්‍යවූද, නිල්වූද, රන්වන්වූද රතුපැහැවූද සුදුපැහැවූද පළඳනා සතරක් වෙත්. එහා මෙහා යන්නාවූ මානවකයාගේ ඒ පළඳනාවෝ වර්ෂා කාලයෙහි රෑහි සමූහයා මෙන් නාද කෙරෙත්. (මෙවුල්දම සඳහාකීය.)</div>
                </div>
                <div class="paragraph" para="32">
                    <span class="paranum">32</span>
                    <div class="bodytext">“හෙතෙම මුදුතණවලින් කළ මෙවුල්දම් නොදරයි. කෙඳිවලින් වියනලද මෙවුල්දම්ද නොදරයි. බබුස්තණවලින් කළ මෙවුල්දමද නොදරයි. උකුළු අතරෙහි විශේෂයෙන් ඇළුනාවූ ඔහුගේ වැහැරි අහසෙහි සිය රැලි විදුළියක් මෙන් බබළත්.</div>
                </div>
                <div class="paragraph" para="33">
                    <span class="paranum">33</span>
                    <div class="bodytext">“පියාණෙනි, ඔහුගේ නාභියෙන් යට කටියෙහි බඳනාලද්දාවූ සවිනොකරණ ලද්දාවූ නටු නැත්තාවූ ඵල කෙනෙක් වෙත්. නොගටන ලද්දාවූ ඒ ඵලයෝ නිතර කිලින් යන අනුකරණ කෙරෙත්. පින්වත් පියාණෙනි, ඒ කිනම් ගස්වල ගෙඩිද,</div>
                </div>
                <div class="paragraph" para="34">
                    <span class="paranum">34</span>
                    <div class="bodytext">“පියාණෙනි, ඔහුගේ ජටාවද බොහෝ සෙයින් දැකුම් කටයුතු සියයකටත් වැඩි වක්වූ අග ඇති සුවඳ ඇත්තීදවේ. දෙපරිදිකොට හිස මනාව බෙදනලද ස්වභාව ඇත්තේය. මගේ ජටාවද එසේ වන්නේ නම් යහපති.</div>
                </div>
                <div class="paragraph" para="35">
                    <span class="paranum">35</span>
                    <div class="bodytext">“යම් කලෙක්හි හෙතෙම වර්ණයෙන්ද, ගන්ධයෙන්ද යුක්තවූ ඒ ජටාවන් විසුරුවාද, එකල්හි වාතයෙන් කම්පා කරණලද නිළුපුල් වනය පැතිරෙන්නාක්මෙන් මේ වන අසපුව සුවඳ හමයි.</div>
                </div>
                <div class="paragraph" para="36">
                    <span class="paranum">36</span>
                    <div class="bodytext">“ඔහුගේ ඉතා දැකුම්කටයුතුවූ කය මඩ ඇත්තාවූ මාගේ කය මෙන් නොවේ. හෙතෙම සුළඟින් කම්පාකරණ ලද්දේ වසත්කල්හි මනාව පිපි වනයක් මෙන් සුවඳ හමයි.</div>
                </div>
                <div class="paragraph" para="37">
                    <span class="paranum">37</span>
                    <div class="bodytext">“හෙතෙම ඉතා විසිතුරුවූ මනොඥවූ දැකුම්කටයුතු වූ ගසක ඵලයක් පොළොවෙහි නැවත නැවත ගසයි. දුරට ගසනලද්දේද ඔහුගේ අතට නැවත පැමිණෙයි. පින්වත් පියාණෙනි, ඒ කවර ගසක පලයක්ද,</div>
                </div>
                <div class="paragraph" para="38">
                    <span class="paranum">38</span>
                    <div class="bodytext">“ඔහුගේ පිරිසිදු සමවූ සක් ඇට මෙන් පිහිටියාවූ දන්තයෝද අතිශයින් දැකුම්කටයුතු වෙත්. විවෘතකරන්නාවූ ඒ දත් මාගේ සිත පහදවත්. හෙතෙම ඒ දත්වලින් පලා කොළ අනුභව නොකෙළේයයි සිතමි.</div>
                </div>
                <div class="paragraph" para="39">
                    <span class="paranum">39</span>
                    <div class="bodytext">“ඔහුගේ වචනය කර්කශ නොවෙයි නොගිලිහුනේ වෙයි. නැවත කියන්නේද මෘදුවෙයි. ඍජුවෙයි. උඩඟු නොවෙයි. චපල නොවෙයි. කුරවි කෙවිල්ලන්ගේ මනා ස්වරය වැනිවූ මනොඥවූ සිත් කාවදින්නාවූ හඬ මාගේ සිත අලවාමය.</div>
                </div>
                <div class="paragraph" para="40">
                    <span class="paranum">40</span>
                    <div class="bodytext">“ඉතා විහිදී නොගියාවූ වචන ඇති අප්‍රකටවූ ස්වරය ඇති හෙතෙම හැදෑරීමෙහි අධිකව යෙදුනේයයි නොසිතමි. ඔහු නැවත දැකීමට කැමැත්තෙමි. ඒ මානවකතෙම පළමු මාගේ මිත්‍රයාවිය.</div>
                </div>
                <div class="paragraph" para="41">
                    <span class="paranum">41</span>
                    <div class="bodytext">“මනා ගැළපීම් ඇති සියලු තන්හි විශේෂයෙන් වටවූ මහත්ව හටගත්තාවූ නෙළුම් කැකුලකට බඳුවූ ඔහුගේ මේ වණයක් වීය. ඒ මානවකතෙම මා මත්තෙහි කොට ඌරු යුග්මය විවෘතකොට ඒ වනයෙන්ම තදකොට කටියෙන් පෙළීය.</div>
                </div>
                <div class="paragraph" para="42">
                    <span class="paranum">42</span>
                    <div class="bodytext">“ඒ මානවකයාගේ සිරුරෙන් නික්මෙන්නාවූ රශ්මීහු අහස සියරැලි විදුලි මෙන් දිළිසෙත්, ආලෝකකරත්. බැබලීමද කරත්. අඳුන්වන් ලොම් වැනි ලොම් ඇත්තාවූ විසිතුරුවූ වටවූ ඇඟිලි ඇත්තාවූ මෘදුවූ ඔහුගේ බාහුද බබළත්.</div>
                </div>
                <div class="paragraph" para="43">
                    <span class="paranum">43</span>
                    <div class="bodytext">“ඒ මානවකතෙම කර්කශ නොවූ ශරීර අවයව ඇත්තේ දික්වූ ලොම් නැත්තේද වෙයි. ඔහුගේ නිය දික්වූවාහුද රත් පැහැවූ අත් ඇත්තාහ. යහපත් ස්වභාව ඇත්තාවූ හෙතෙම මෘදුවූ අත්වලින් වැළඳ ගෙණ අභිරමණය කරමින් මට උපස්ථාන කෙළේය.</div>
                </div>
                <div class="paragraph" para="44">
                    <span class="paranum">44</span>
                    <div class="bodytext">“ගසක පුලුන් වැනිවූ පැහැ විහිදෙන්නාවූ ස්වර්ණමය බඳු මනා සිවිය ඇති ඔහුගේ හස්තයෝ මෘදුවෙත්. ඒ අත්වලින් මා වැළඳගෙණ මෙයින් ගියේය. පියාණෙනි, ඒ ස්පර්ශයෝ මා දවත්.</div>
                </div>
                <div class="paragraph" para="45">
                    <span class="paranum">45</span>
                    <div class="bodytext">“පියාණෙනි, ඒ මානවකතෙම ඒකාන්තයෙන් තවුස් පිරිකර කද ගෙණ නොගියේය. තෙමේ කෘෂ්ටයන් නොබින්දේ යයි සිතමි. හෙතෙම පොරොවෙන් ගස් නොකැපීයයි සිතමි. ඔහුගේ අත්වල කරගැටද නැත.</div>
                </div>
                <div class="paragraph" para="46">
                    <span class="paranum">46</span>
                    <div class="bodytext">“වළසෙක් වනාහි ඔහුගේ වනයක් කෙළේය. හෙතෙම මට මා සුවපත් කරවයි කීයේය. මම එය කෙළෙමි. එයින් මටද සැපයක් විය. තාපසයෙනි මම සුවපත්වීමියි හෙතෙම මට කීයේය.</div>
                </div>
                <div class="paragraph" para="47">
                    <span class="paranum">47</span>
                    <div class="bodytext">‘පියාණෙනි, මේ ඔබගේ මාළුවා කොළ ඇතිරියද මා විසින්ද ඔහු විසින්ද විසුරුවන ලද ස්වභාව ඇත්තීමය. ක්ලාන්ත ස්වභාව ඇත්තාවූ ජලයෙහි රමනය කොට නැවත නැවත පන්සලට වැදුනෙමි.</div>
                </div>
                <div class="paragraph" para="48">
                    <span class="paranum">48</span>
                    <div class="bodytext">‘පියාණෙනි, අද මට මන්ත්‍ර නොවැටහෙත්. ගිනි පිදීමද නොවැටහෙයි යාග කිරීමද නොවැටහෙයි. යම්තාක් ඒ තාපසයා නොදක්නෙම්ද, ඒතාක් ඔබගේ අලමුල් හා පලතුරුද අනුභව නොකරන්නෙමි.</div>
                </div>
                <div class="paragraph" para="49">
                    <span class="paranum">49</span>
                    <div class="bodytext">‘පියාණෙනි, ඒකාන්තයෙන් යම් දිශාවෙක්හි ඒ තාපසයා වෙසේයයි ඔබ දන්නෙහිද පියාණෙනි, ඒ දිශාවට මා වහා පමුණුවනු මැනව, ඔබගේ අසපුවෙහි මම නොමැරෙම්වා</div>
                </div>
                <div class="paragraph" para="50">
                    <span class="paranum">50</span>
                    <div class="bodytext">“විසිතුරු මල් ඇත්තාවූ පක්ෂීන් විසින් ඝෝෂා කරණ ලද්දාවූ පක්ෂි සමූහයා විසින් සේවනය කරන ලද්දාවූ වනයකැයි මා විසින් අසනලදී. පියාණෙනි, මා ඒ වනයට ඔබගේ අසපුවෙහි දිවි හැරීමට පළමු වහා පමුණුවනු මැනවැයි වැළපෙමින් කීයේය.</div>
                </div>
                <div class="paragraph" para="51">
                    <span class="paranum">51</span>
                    <div class="bodytext">“හෝමාග්නියෙන් බබළන්නාවූ ගාන්ධර්වයන්ගේ හා දෙවියන්ගේ අප්සරා සමූහයා විසින් සේවනය කරණ ලද්දාවූ පැරණිවූ ඍෂීන්ගේ වාසස්ථානවූ මේ වනයෙහි කිසිවෙක් මෙබඳුවූ නොඇල්මකට නොපැමිණියේය.</div>
                </div>
                <div class="paragraph" para="52">
                    <span class="paranum">52</span>
                    <div class="bodytext">“ලොව සමහරුන්ට මිත්‍රයෝද වෙත්. තවද සමහරෙකුට මිත්‍රයෝද නොවෙත්. ඔවුන්ගෙන් සමහරු නෑයන් කෙරෙහිද මිත්‍රයන් කෙරෙහිද ප්‍රෙමය කරත්. යමෙක්තෙම කොයින් ආයෙම්දැයි නොම දන්නීද, ඒ මේ ලාමකවූ ඉසිසිංග තෙම කුමක් හෙයින් මේ මාගම කෙරෙහි මිත්‍රයාය යන සංඥාවෙන් ඇතුළත් වූයේදැයි සිතීය.</div>
                </div>
                <div class="paragraph" para="53">
                    <span class="paranum">53</span>
                    <div class="bodytext">“පුත්‍රය, එක්ව වාසය කිරීමෙන් වනාහි මිත්‍රයෝ නැවත නැවත එක්වෙත්. ඒ මිත්‍රතෙමේම එකතු නොවන්නහුගේ එක්ව වාසය නොකිරීමෙන් වැනසේ.</div>
                </div>
                <div class="paragraph" para="54">
                    <span class="paranum">54</span>
                    <div class="bodytext">“පුත්‍රය, එහෙයින් ඉදින් නුඹ ඒ තපස්වීහු දන්නෙහි නම් ඉදින් නුඹ ඒ තාපසයා සමග කථා කරන්නෙහි නම් සමෘද්ධවූ සශ්‍යය මහත් ජලයකින් හැර ගන්නාක්මෙන් මේ තමන්ගේ තපො ගුණය වහා පැහැර ගන්නේය.</div>
                </div>
                <div class="paragraph" para="55">
                    <span class="paranum">55</span>
                    <div class="bodytext">“පුත්‍රය, ඉදින් නැවතද ඒ තපස්වියා දක්නෙහිද, ඉදින් නැවතද තපස්වියා හා කථා කරන්නෙහිද, සමෘද්ධවූ සශ්‍යයක් මහ ජලයකින් හැරගෙණ යන්නාක්මෙන් මේ ශ්‍රමණ තේජස වහා හැරගන්නේය.</div>
                </div>
                <div class="paragraph" para="56">
                    <span class="paranum">56</span>
                    <div class="bodytext">“පුත්‍රය, මනුෂ්‍යලෝකයෙහි මේ යක්ෂණී සංඛ්‍යාතවූ භූතයෝ විවිධ රූපවලින් යුක්තව හැසිරෙත්. සප්‍රඥවූ මනුෂ්‍යයෙක්තෙම ඔවුන් සේවනය නොකරන්නේය. බ්‍රහ්මචාරීවූ තාපසතෙම ඇයට ලංව නස්නේයයි තාපසතෙම පුත්‍රයාට අවවාද කෙළේයයි” වදාළේය.</div>
                </div>
            </div>
            <div class="centre ct_sutta ending">නිළිනිකාජාතකං 
                
                
                <span class="note">(නළිනීජාතකං (සී.), නළිනිජාතකං (පී.))</span> පඨමං.
            
            
            </div>
        </div>
        <div class="subhead ct_sutta" node-id="51112">
            <span class="subhead ct_sutta">527. උම්මදන්ති ජාතකය</span>
            <div class="subhead-contents">
                <div class="paragraph" para="57">
                    <span class="paranum">57</span>
                    <div class="bodytext">“එම්බා සුනන්ද නම් සාරථිය, පඬුවන්වූ හෙවත් රතු ගඩොලින් නිමවූ ප්‍රාකාරයෙන් වට කරණලද මේ ගෘහය කවරෙකුගේද, අහසෙහි පර්වත මුදුනෙක්හිවූ බබළන්නාවූ ගිනි කඳක් මෙන් දුර කවුළුව සමීපයෙහි සිටියාවූ කවර තැනැත්තියක් ගිනි සිලක් මෙන් දක්නා ලැබේද,</div>
                </div>
                <div class="paragraph" para="58">
                    <span class="paranum">58</span>
                    <div class="bodytext">“සුනන්දය, මෝතොමෝ කවරෙකුගේ දියණියක් වේද, මෝතොමෝ කවරෙකුගේ යෙහෙළියක්ද නොහොත් කවරෙකුගේ බිරිඳක්ද මෝතොමෝ අපගතවූ ආවරණ ඇත්තියක්ද නොහොත් මෑට ස්වාමියෙක් ඇත්තේදැයි විචාරණ ලද්දේ මෙහිදීම මට වහා කියවයි, (සිවීරජතෙම උමතුවෙන් ඇසීය)</div>
                </div>
                <div class="paragraph" para="59">
                    <span class="paranum">59</span>
                    <div class="bodytext">“ජනාධිපතිවූ මහරජ, මව් පසින්ද පිය පසින්ද මෑ වනාහි මම දනිමි. තවද මෑගේ ස්වාමියාද දනිමි. දේවයන් වහන්ස, රෑ දාවල් දෙක්හි ඔබගේ වැඩෙහි අප්‍රමාදවූ හෙතෙම ඔබගේම පුරුෂයෙකි.</div>
                </div>
                <div class="paragraph" para="60">
                    <span class="paranum">60</span>
                    <div class="bodytext">“ජනාධිපතිවූ මහරජ, සමෘද්ධවූද වස්ත්‍රාලංකාරයන් ගෙන් පිරුණාවූද මනාව ආඪ්‍යවූද හෙතෙම ඔබගේ එක්තරා ඇමතියෙක්ම වේ. මහරජ, දුටුදුටු පුරුෂයන් උමතු කරවන හෙයින් නමින් උම්මාදන්තී නම්වූ මෝතොමෝ ඒ අභිපාරක නම් ඇමතියාගේ භාර්‍ය්‍යාව වේයයි සාරථිතෙම කීයේය.</div>
                </div>
                <div class="paragraph" para="61">
                    <span class="paranum">61</span>
                    <div class="bodytext">“පින්වත, පින්වත, මෑගේ මේ නම මව විසින්ද පියා විසින්ද ඉතා යහපත් කොට කරණලදී. ඒ එසේමැයි මා දෙස බලන්නීවූ උම්මාදන්තී තොමෝ මා උමතුවූවෙකු කෙළේ යයි (රජතෙම කීයේය.)</div>
                </div>
                <div class="paragraph" para="62">
                    <span class="paranum">62</span>
                    <div class="bodytext">“පූර්ණ චන්ද්‍රයාගෙන් යුත් රාත්‍රියෙහි මුවදෙනක මෙන් මද බැළුම් ඇත්තාවූ රත්පියුම් බඳු ශරීර ඇති යම් ස්ත්‍රියක් තොමෝ කවුළුව සමීපයෙහි හුන්නීද, පරෙවි පා වැනි රතු වස්ත්‍ර හැන්දාවූ ඇය දැක එදවස්හි චන්ද්‍රයෝ දෙදෙනෙක් වූහයි සිතුවෙමි.</div>
                </div>
                <div class="paragraph" para="63">
                    <span class="paranum">63</span>
                    <div class="bodytext">“යම් කලෙක්හි  ඕතොමෝ මනොඥවූ යහපත්වූ මහත්වූ ඇස් හෙලීම්වලින් මා පොළඹවමින් බැලීද, එකල්හි කම්පාවන්නාවූ  ඕතොමෝ වනයෙහිවූ පර්වතයෙක්හි උපන්නාවූ කිඳුරු ධෙනුවක්මෙන් මාගේ සිත හැර ගැනීමය.</div>
                </div>
                <div class="paragraph" para="64">
                    <span class="paranum">64</span>
                    <div class="bodytext">“එකල්හි වනාහි මහත්වූ ස්වර්ණමෙන් ශ්‍යාමවර්ණවූ අමුනනලද මිණි කොඬොල් ඇත්තාවූ එක් වස්ත්‍රයක් හැන්දාවූ ඒ ස්ත්‍රීතොමෝ භ්‍රාන්තවූ මුවදෙනක් මෙන් මා දෙස බැලීය.</div>
                </div>
                <div class="paragraph" para="65">
                    <span class="paranum">65</span>
                    <div class="bodytext">“තඹවන් නිය ඇත්තාවූ යහපත් ලොම් ඇත්තාවූ මෘදුවූ බාහු ඇත්තාවූ සඳුන් කල්ක ගල්වන ලද්දාවූ වට ඇඟිලි ඇත්තාවූ යහපත්වූ ඒ ස්ත්‍රීතොමෝ කවර කලෙක්හි දක්ෂව කටයුතු කිරීමෙන් මා සතුටු කරන්නේදැයි (කියමින් රජතෙම වැළපුනේය.)</div>
                </div>
                <div class="paragraph" para="66">
                    <span class="paranum">66</span>
                    <div class="bodytext">“කවර කලෙක්හි ස්වර්ණමය උරවැස්මෙන් අලංකාරවූ කෘශවූ මධ්‍ය ප්‍රදේශ ඇති තිරිටි නම් සිටුහුගේ ධීතෘතොමෝ මහත්වූ වනයෙහි හටගත් වෘක්ෂයක් මාළුවා වැලමෙන් මෘදුවූ අත්වලින් මා වැළඳගන්නේද,</div>
                </div>
                <div class="paragraph" para="67">
                    <span class="paranum">67</span>
                    <div class="bodytext">“කවර කලෙක්හි ලාක්ෂාරශ පොවන ලද්දක් මෙන් මනා සිවි ඇත්තාවූ දියබුබුල් මෙන් වටවූ පයෝධර ඇත්තාවූ රත්පියුම් බඳු ශරීර ඇති  ඕතොමෝ සුරාසොඬ වූවෙකුට සුරා සොඬ වූවෙක් මෙන් සුරාපානය පිණිස තලු තැටිය මෙන් මුඛයෙන් මුඛයට ලංවන්නේද,</div>
                </div>
                <div class="paragraph" para="68">
                    <span class="paranum">68</span>
                    <div class="bodytext">“යම් කලෙක්හි සිත් කළුවූ සියලු ශරීර අවයව ඇති සිටින්නාවූ ඇය දිටීම්ද, එතැන්සිට මාගේ සිතට මම අධිපති නොවෙමි. කිසිවකුත් මම නොදනිමි.</div>
                </div>
                <div class="paragraph" para="69">
                    <span class="paranum">69</span>
                    <div class="bodytext">“අමුනන ලද මිණි කොඬොල් ඇති උම්මාදන්තීය දැක මම දහසක් පැරදුනෙකුමෙන් රෑ දාවල් නිදි නොලබමි.</div>
                </div>
                <div class="paragraph" para="70">
                    <span class="paranum">70</span>
                    <div class="bodytext">“එක රැයක් හෝ දෙරැයක් හෝ අහිපාරක වන්නෙම්වා. උම්මාදන්තීය සමග අභිරමනය කොට ඉන්පසු සිවි රජ වන්නෙම්වායි ශක්‍රතෙමේ මට වරයක් දෙන්නේනම් මම ඒ වරය ලබන්නෙමියි රජතෙම උමතුව වැළපුනේය.</div>
                </div>
                <div class="paragraph" para="71">
                    <span class="paranum">71</span>
                    <div class="bodytext">“මහරජ, බලිකර්ම වශයෙන් භූතයන් නමස්කාර කරන්නාවූ මට යක්ෂතෙම පැමිණ රජහුගේ සිත උමමාදන්තිය කෙරෙහි ඇතුළත්වීය යන මේ කාරණයම කීයේය. ඔබට ඒ උම්මාදන්තිය දෙමි. පරිචාරිකා කරවයි. (ඇමති තෙම කීයේය.)</div>
                </div>
                <div class="paragraph" para="72">
                    <span class="paranum">72</span>
                    <div class="bodytext">“යහළු අහීපාරකය, එසේ ඇතිකල්හි මම පිනෙන් පිරිහෙන්නෙම් අමරනීයද නොවෙමි. මහජනතෙමේද මාගේ මේ ලාමක කමයයි දැනගන්නේය. ප්‍රියවූ උම්මාදන්තිය දී පසුව නොදැක්මෙන් ඔබගේ සිතටද මහත්වූ දුක්වන්නේයයි (රජතෙම කීයේය.)</div>
                </div>
                <div class="paragraph" para="73">
                    <span class="paranum">73</span>
                    <div class="bodytext">“ජනාධිපතිය, ඔබද මාද හැර අන් සියල්ලෝම මා විසින් ඔබට උම්මාදන්තිය දෙන ලද්දීය යන යමක්වේද, කළාවූ ඒ කර්මය නොදනිත්. එහෙයින් රජතෙමේ ඒ ආශාව දියුණු කරණු මැනව. ඉන්පසු මා වෙත හැර දමනු මැනව</div>
                </div>
                <div class="paragraph" para="74">
                    <span class="paranum">74</span>
                    <div class="bodytext">“ලාමකවූ කර්මයන් කරන්නාවූ යම් මනුෂ්‍යයෙක් වේද, හෙතෙම අන්‍යයෝ මේ කර්මය නොදනිත්වායි සිතයි. ලෝකයෙහි යම් ඍද්ධිමත් මනුෂ්‍යයෝ වෙද්ද, ඔව්හුද භූතයෝද මේ පාප කර්ම කරන්නහු දකිත්.</div>
                </div>
                <div class="paragraph" para="75">
                    <span class="paranum">75</span>
                    <div class="bodytext">“අහිපාරකය, ලෝකයෙහි අන්කිසි මිනිසෙක් උම්මාදන්තිය මට ප්‍රිය නැතැයි තොපගේ මේ අදහස අදහන්නේද, ප්‍රියවූ උම්මාදන්තිය දී පසුව නොදැකීමෙන් තොපගේ සිතටද මහත් දුකක් වන්නේය.</div>
                </div>
                <div class="paragraph" para="76">
                    <span class="paranum">76</span>
                    <div class="bodytext">“ජනාධිපතිවූ මහ රජ්ජුරුවෙනි, ඒකාන්තයෙන් මෝ තොමෝ මට ප්‍රිය වන්නීය.  ඕතොමෝ මට අප්‍රිය නොවන්නීය. ස්වාමීනි, ගල් ගුහාවකට පැමිණෙන්නාවූ සිංහයෙකු මෙන් ඔබවහන්සේ උම්මාදන්තිය වෙතට යනු මැනවැයි ඇමතිතෙම කීයේය.</div>
                </div>
                <div class="paragraph" para="77">
                    <span class="paranum">77</span>
                    <div class="bodytext">“ප්‍රාඥයෝ තමහටවූ දුකින් පෙළුනාහු සැප විපාක ඇති කර්මය හැර නොදමත්. සැපයෙන් මත්ව මුළාවූවහු හෝ පාප කර්මයද නොකරත්යයි රජතෙම කීයේය.</div>
                </div>
                <div class="paragraph" para="78">
                    <span class="paranum">78</span>
                    <div class="bodytext">“සිවි මහරජුනි, ඔබ වනාහි මාගේ මවද පියාද ස්වාමියාද පෝෂණ කරන්නාද දේවතාද වේ. පුත්‍ර දරාවන් සහිතවූ මම ඔබගේ දාසයා වෙමි. සැපවූ පරිදි ඔබ කැමැත්තක් කරවයි, ඇමතිතෙම කීයේය.</div>
                </div>
                <div class="paragraph" para="79">
                    <span class="paranum">79</span>
                    <div class="bodytext">“යමෙක් අධිපති වෙමියි පාප කර්මයක් කෙරේද, හෙතෙම පාප කර්මය කොටද අනුන්ගේ අපවාදයට බිය නොවේද, කර්මයෙන් හෙතෙම දීර්ඝ කාලයක් ජීවත් නොවේ දෙවියෝද ඔහු ලාමක වශයෙන් සලකත්යයි රජතෙම කීයේය.</div>
                </div>
                <div class="paragraph" para="80">
                    <span class="paranum">80</span>
                    <div class="bodytext">“මහරජ, අන් සතු හිමියන් විසින් දෙනලද්දාවූ දානයක් ධර්මයෙහි පිහිටියාවූ යම් කෙනෙක් පිළිගනිද්ද, එහි පිළිගන්නෝද දෙන්නාහුද සැප විපාක ඇත්තාවූම කර්මයක් කරත්යයි ඇමතිතෙම කීයේය.</div>
                </div>
                <div class="paragraph" para="81">
                    <span class="paranum">81</span>
                    <div class="bodytext">“අහිපාරකය, මේ ලෝකයෙහි යම්කිසි මිනිසෙක්  ඕතොමෝ මට ප්‍රිය නොවන්නීයයි තොපගේ මේ කීම අදහන්නේද, ප්‍රියවූ උම්මාදන්තිය දී පසුව නොදැක්මෙන් තොපගේ සිතටද මහත් දුකක් වන්නේයයි රජතෙම කීයේය.</div>
                </div>
                <div class="paragraph" para="82">
                    <span class="paranum">82</span>
                    <div class="bodytext">“ජනාධිපතිය, ඒකාන්තයෙන් මට මෝතොමෝ ප්‍රිය වන්නීය මහරජ,  ඕතොමෝ මට අප්‍රිය වන්නී නොවෙයි. යම්හෙයකින් මා විසින් ඔබට උම්මාදන්තිතොමෝ දෙන ලද්දීද, එහෙයින් රජතෙමේ කාම තෘෂ්ණාව වර්ධනය කරව, නැවත මා වෙත හැර දමවයි ඇමතිතෙම කීයේය.</div>
                </div>
                <div class="paragraph" para="83">
                    <span class="paranum">83</span>
                    <div class="bodytext">“යමෙක් තමහට වූ දුකින් අනුන් හට දුකක් හෝ සැපයෙන් තමහට සැපයක් හෝ පිහිටුවාද, මට මෙය යම්සේ වේද, අනුන්ටද එසේමයයි යමෙක් කෙසේ දනීද, හෙතෙම ධර්මය දන්නේවේයයි රජතෙම කීයේය.</div>
                </div>
                <div class="paragraph" para="84">
                    <span class="paranum">84</span>
                    <div class="bodytext">“අහිපාරකය, මේ ලෝකයෙහි අන්‍යවූ කිසි මිනිසෙක් මට මෝතොමෝ ප්‍රිය නොවන්නීයයි තොපගේ කීම් අදහන්නේද, ප්‍රියවූ උම්මාදන්තිය දී පසුව නොදැක්මෙන් තොපගේ සිතටද මහත් දුකක් වන්නේය.</div>
                </div>
                <div class="paragraph" para="85">
                    <span class="paranum">85</span>
                    <div class="bodytext">“ජනාධිපතිය, මෝතොමෝ මට ප්‍රිය වන්නීයයි දන්නෙහි. දේවයන් වහන්ස, මට ඈ අප්‍රිය නොවන්නීය. ජනාධිපතිය, මට ප්‍රියවූවකින් ඔබට ප්‍රියවූවක් දෙමි. දේවයන් වහන්ස, ප්‍රියවූවක් දෙන්නාහු පසුව ප්‍රියවූවක් ලබත්.</div>
                </div>
                <div class="paragraph" para="86">
                    <span class="paranum">86</span>
                    <div class="bodytext">“ඒ මම ඒකාන්තයෙන් කාම හේතුවෙන් තමන්ට හිංසා නොකරන්නෙම්. මම වනාහි අධර්මයකින් ධර්මයක් නසන්ට උත්සාහ නොකරන්නෙමි.</div>
                </div>
                <div class="paragraph" para="87">
                    <span class="paranum">87</span>
                    <div class="bodytext">“ජනාධිපතිවූ නරවීර ශ්‍රේෂ්ඨය, ඉදින් ඔබ මාගේ ඒ බිරිඳ නොකැමැත්තෙහි නම් සිවි රජතුමනි මම ඇය සියලු දෙනාට හැර දමමි. මා විසින් මුදන ලද්දාවූ ඇය ඉන්පසු කැඳවා ගණුමැනවැයි අහිපාරකතෙම කීයේය.</div>
                </div>
                <div class="paragraph" para="88">
                    <span class="paranum">88</span>
                    <div class="bodytext">“හිතකාරීවූ අහිපාරකය, ඔබ ඉදින් දූෂ්‍ය නොකට යුතු ඇය හැර දමන්නෙහි නම් එය තොපට අහිත පිණිස වන්නේය. තොපට මහත්වූ උපවාදයෙක්ද වන්නේය. නගරයෙහිද තොපට ජනයා පක්ෂ නොවන්නේයයි රජතෙම කීයේය.</div>
                </div>
                <div class="paragraph" para="89">
                    <span class="paranum">89</span>
                    <div class="bodytext">“සිවි මහරජාණෙනි, මේ දෝෂයද නින්දාවද ප්‍රශංසාවද ගැරහීමද යන සියල්ල මම ඉවසන්නෙමි මට මෙය පැමිණේවා. සැපවූ පරිදි ඔබ කැමැත්තක් කරවයි, අහිපාරක තෙම කීයේය.</div>
                </div>
                <div class="paragraph" para="90">
                    <span class="paranum">90</span>
                    <div class="bodytext">“යමෙක් නින්දාව නොමගනීද, නැවත ප්‍රශංසාව නොගනීද, ගැරහීම නොගනීද, පූජාව නොගණීද ගොඩබිමින් මනාව වර්ෂා කළාවූ ජලයක් මෙන් ඒ පුරුෂයා කෙරෙන් එෛශ්චර්‍ය්‍ය නම්වූ ශ්‍රී තොමෝද ප්‍රඥා නම්වූ ලක්ෂ්මී තොමෝද පහව යේයයි රජතෙම කීයේය.</div>
                </div>
                <div class="paragraph" para="91">
                    <span class="paranum">91</span>
                    <div class="bodytext">“මෙපමණකින් යම්කිසි දුකක්ද සැපක්ද ධර්මය ඉක්ම යාමක්ද සිතට දුකක්ද වේනම් ඒ සියල්ල රහතුන්ගේද පෘථග්ජනයන්ගේද සියල්ල පිළිගන්නාවූ පෘථිවිය මෙන් මම හෘදයෙන් පිළිගන්නෙමියි ඇමතිතෙම කීයේය.</div>
                </div>
                <div class="paragraph" para="92">
                    <span class="paranum">92</span>
                    <div class="bodytext">“අන්‍යයන්ගේ ධර්මය ඉක්ම යාමද සිතට වන්නාවූ දුකද කායික දුකද මම නොකැමැත්තෙමි. එකළාවූද මම ධර්මයෙහි පිහිටියේ කිසිවකුත් නොපිරිහෙළමින් මේ දුඃඛ භාරය එතෙර කරන්නෙමියි රජතෙම කීයේය.</div>
                </div>
                <div class="paragraph" para="93">
                    <span class="paranum">93</span>
                    <div class="bodytext">“ජනාධිපතිය, ඔබ මට අන්තරායක් නොකෙළේද එය ස්වර්ගයට පැමිණෙන්නාවූ පුණ්‍යකර්මයකි. බමුණන්ට රජෙක් යාග පිණිස දෙන්නාවූ ධනයක් මෙන් ප්‍රසන්නවූ මම උම්මදන්තිය ඔබට දෙමියි ඇමති තෙම කීයේය.</div>
                </div>
                <div class="paragraph" para="94">
                    <span class="paranum">94</span>
                    <div class="bodytext">“හිතකාරීවූ සේනාපතිය, ඒකාන්තයෙන් ඔබ මට වැඩ කැමැත්තෙහිය. උම්මදන්තී තොමෝද ඔබද මාගේ යහළුවෝය. දෙවියෝද බ්‍රහ්මයෝද සියලු රටවැස්සෝද මෙය දැන නින්දා කරන්න හුය. පරලොව විපාක දෙන්නාවූ පාපයක්ද දක්නෙමියි රජතෙම කීයේය.</div>
                </div>
                <div class="paragraph" para="95">
                    <span class="paranum">95</span>
                    <div class="bodytext">“සිවිරජතුමනි, නියම්ගම් වැස්සන් සහිතවූ දනව් වැසි සියල්ලෝද මා විසින් ඔබට උම්මදන්තී තොමෝ දෙන ලද්දීය යන යමක් වේනම් මෙය අධර්මයකැයි නොකියන්නා හුය, එබැවින් රජතෙමේ ඒ කාම තෘෂ්ණාව දියුණු කෙරේවා නැවත ඇය මා වෙතට හැර දමාවායි ඇමතිතෙම කීයේය.</div>
                </div>
                <div class="paragraph" para="96">
                    <span class="paranum">96</span>
                    <div class="bodytext">“හිතකාරීවූ සේනාපතිය, ඒකාන්තයෙන් ඔබ මට වැඩ කැමැත්තෙහිය. උම්මදන්තී තොමෝද ඔබද මාගේ යහළුවෝය. මනාකොට ප්‍රකාශ කරණලද්දාවූ සත්පුරුෂ ධර්මයෝ මුහුදු වෙරල මෙන් නොඉක්මවිය හැක්කාහුයයි රජතෙම කීයේය.</div>
                </div>
                <div class="paragraph" para="97">
                    <span class="paranum">97</span>
                    <div class="bodytext">“දේවයන් වහන්ස, ඔබ මාගේ පිදිය යුත්තාද වෙහිය. හිතානුකම්පා ඇත්තාද වෙහිය. දරන්නාද වෙහිය. විධාන කරන්නාද වෙහිය. කැමති දෑ පාලනය කරන්නාද වෙහිය. එහෙයින් ඔබ කෙරෙහි පුදනලද්දී මහත්ඵල වන්නීය මාගේ කැමැත්තෙන් උම්මාදන්තිය පිළිගණු මැනවැයි, ඇමතිතෙම කීයේය.</div>
                </div>
                <div class="paragraph" para="98">
                    <span class="paranum">98</span>
                    <div class="bodytext">“කතා නමැත්තහුගේ පුත්‍රවූ අහිපාරකය ඔබ ඒකාන්තයෙන්ම මට හිතවූ සියලු ධර්මයෙහි හැසුරුණේය. මේ මනුෂ්‍ය ලෝකයෙහි දෙපා ඇත්තාවූ අන් කවරනම් මිනිසෙක් මේ අරුණෙහි ඔබට සුවයක් කරන්නේ දැයි” රජ තෙම ඇසීය.</div>
                </div>
                <div class="paragraph" para="99">
                    <span class="paranum">99</span>
                    <div class="bodytext">“මහරජ, ඔබ ශ්‍රේෂ්ඨද වෙහිය. ඔබ උතුම්වූවෙක්ද වෙහිය ඔබ ධර්මය රක්නා ලද්දෙක්ද ධර්මය දක්නෙක්ද මනානුවණ ඇත්තේද වෙහිය. ධර්මය රක්නාලද්දාවූ ඒ ඔබ බොහෝ කලක්ද ජීවත්වුව මැනව. ධර්මය රක්නාවූ දේවයන් වහන්ස, මටද ධර්මය දේශනා කරණු මැනවැයි” ඇමැති තෙම කීයේය.</div>
                </div>
                <div class="paragraph" para="100">
                    <span class="paranum">100</span>
                    <div class="bodytext">“අහිපාරකය, එසේ නම් මාගේ වචනය අසව, සත් පුරුෂයන් විසින් සේවනය කරණලද්දාවූ ඒ ධර්මය මම තොපට දේශනා කරන්නෙමි.</div>
                </div>
                <div class="paragraph" para="101">
                    <span class="paranum">101</span>
                    <div class="bodytext">“දහම් කැමැති වන්නාවූ රජතෙම යහපත්වේ. නුවණැති මනුෂ්‍යතෙම යහපත්වේ. මිත්‍රයන් දූෂණය නොකරන්නා යහපත්වේ. පව්නොකිරීම සැපයට කරුණුවේ.</div>
                </div>
                <div class="paragraph" para="102">
                    <span class="paranum">102</span>
                    <div class="bodytext">“නොකිපෙන සුළුවූ ධර්මයෙහි පිහිටියාවූ රජහුගේ රාජ්‍යයෙහි මිනිස්සු ස්වකීය ගෘහයෙහි සිහිල් සෙවනින් යුක්තව සුවසේ වාසය කරන්නාහුය.</div>
                </div>
                <div class="paragraph" para="103">
                    <span class="paranum">103</span>
                    <div class="bodytext">“අපරීක්ෂාවෙන් කරණලද මේ කර්මයද මම කැමති නොවෙමි. යම් කෙනෙක් හෝ සොයා දැන තුමූ කටයුතු කෙරෙත් නම් එය කැමැත්තෙමි. මෙහි මාගේ මේ උපමාවන් නුඹ අසව,</div>
                </div>
                <div class="paragraph" para="104">
                    <span class="paranum">104</span>
                    <div class="bodytext">“ඉදින් ගමන් කරන්නාවූ ගවයන්ගෙන් ප්‍රධාන ගව තෙම වක්ව යේනම් පෙරටුව යන්නා වක්ව යන කල්හි ඒ සියලු ගවයෝ වක්ව යෙද්ද,</div>
                </div>
                <div class="paragraph" para="105">
                    <span class="paranum">105</span>
                    <div class="bodytext">“මෙපරිද්දෙන්ම ශ්‍රේෂ්ඨයයි සම්මතවූ යමෙක් වේද, ඉදින් හෙතෙම අධර්මයෙහි හැසිරේ නම් සෙසු සත්වයෝ කියනුම කවරේද? රජතෙමේ ඉදින් අධාර්මික වේ නම් සියලු රටවැසියා දුකසේ වාසය කරයි.</div>
                </div>
                <div class="paragraph" para="106">
                    <span class="paranum">106</span>
                    <div class="bodytext">“ගමන් කරන්නාවූ ගවයන්ගෙන් ඉදින් ප්‍රධාන ගවතෙම ඍජුවයේද, ඉදිරියෙහි යන්නාවූ ගවයා ඍජුව ගිය කල්හි ඒ සියලු ගවයෝ ඍජුව යෙද්ද,</div>
                </div>
                <div class="paragraph" para="107">
                    <span class="paranum">107</span>
                    <div class="bodytext">“මෙපරිද්දෙන්ම මිනිසුන් අතරෙහි ශ්‍රේෂ්ඨයයි සම්මතවූ යමෙක්වේද, ඉදින් හෙතෙමේද ධර්මයෙහි හැසිරේ නම් අවශෙෂ ප්‍රජාව කියනුම කවරේද? ඉදින් රජතෙමේ ධාර්මිකවේ නම් සියලු රට වැසියා සුවසේ වාසය කරයි.</div>
                </div>
                <div class="paragraph" para="108">
                    <span class="paranum">108</span>
                    <div class="bodytext">“අහිපාරකය, මමද අධර්මයෙන් දෙවත්වය නො පතන්නෙමි. මේ සියලු පෘථිවිය හෝ දිනන්ට නො කැමැත්තෙමි.</div>
                </div>
                <div class="paragraph" para="109">
                    <span class="paranum">109</span>
                    <div class="bodytext">“මේ ලෝකයෙහි මිනිසුන් අතර ගවයන්ද දාසයන්ද අමුරන්ද වස්ත්‍ර ජාතිද රන්වන් සඳුන්ද යන යම්කිසි රත්න ජාතියක් විද්‍යමානවේද,</div>
                </div>
                <div class="paragraph" para="110">
                    <span class="paranum">110</span>
                    <div class="bodytext">“අශ්වයෝද ස්ත්‍රීහුද සප්තවිධ රත්නද මා හැඟි භාණ්ඩද යන යමකුත් මේ චන්ද්‍ර සූර්‍ය්‍යයෝ එලිය කරමින් රකිත්ද, ඒ සක්විති රජය හේතුකොට ගෙණද විෂමව නොහැසිරෙන්නේය. යම් හෙයකින් මම සිව්රජුන් අතර ශ්‍රේෂ්ඨයෙක්ව උපන්නෙම්ද එහෙයිනි.</div>
                </div>
                <div class="paragraph" para="111">
                    <span class="paranum">111</span>
                    <div class="bodytext">“මම නායක වූවෙක්ද පියවූවෙක්ද ප්‍රසිද්ධ වූවෙක්ද රට පාලනය කරන්නෙක්ද සිවිරජුන්ගේ ප්‍රවේනි ධර්මය පුදන්නෙක්ද වෙමි. ඒ මම ධර්මය ඒ අනුවම සිතන්නෙමි. එහෙයින් තමන්ගේ චිත්ත වසඟයෙහි නොපවත්නෙමියි” (රජතෙම කීයේය.)</div>
                </div>
                <div class="paragraph" para="112">
                    <span class="paranum">112</span>
                    <div class="bodytext">“මහරජ, ඒකාන්තයෙන් ඔබ සතතයෙන් ව්‍යසන රහිතව නිර්භයව බොහෝ කලක් රාජ්‍යය කරන්නෙහි කුමක් හෙයින්ද ඔබගේ ප්‍රඥාව එබඳු මැයි.</div>
                </div>
                <div class="paragraph" para="113">
                    <span class="paranum">113</span>
                    <div class="bodytext">“ධර්මයෙහි ප්‍රමාද නොවෙහිය යන යමක්වේද ඔබගේ මෙයට මම සතුටුවෙමි. අධිපතිවූ ක්ෂත්‍රියතෙම ධර්මයෙහි ප්‍රමාදව ස්ථානයෙන් චුතවේ.</div>
                </div>
                <div class="paragraph" para="114">
                    <span class="paranum">114</span>
                    <div class="bodytext">“ක්ෂත්‍රියවූ මහරජ, මව්පියන් කෙරෙහි දැහැමින් හැසිරෙව, මහරජ, මෙලොව ධර්මයෙන් හැසිර පරලොව ස්වර්ගයට පැමිණෙන්නෙහිය.</div>
                </div>
                <div class="paragraph" para="115">
                    <span class="paranum">115</span>
                    <div class="bodytext">“ක්ෂත්‍රියවූ මහරජ, අඹුදරුවන් කෙරෙහි දැහැමින් හැසිරෙව. මහරජ, මෙලොව දැහැමින් හැසිර පරලොව ස්වර්ගයට පැමිණෙන්නෙහි.</div>
                </div>
                <div class="paragraph" para="116">
                    <span class="paranum">116</span>
                    <div class="bodytext">“ක්ෂත්‍රියවූ මහරජ, මිත්‍රාමාත්‍යයන් කෙරෙහි දැහැමින් හැසිරෙව. මහරජ, මෙලොව දැහැමින් හැසිර පරලොව ස්වර්ගයට පැමිණෙන්නෙහි.</div>
                </div>
                <div class="paragraph" para="117">
                    <span class="paranum">117</span>
                    <div class="bodytext">“මහරජ වාහණයන් කෙරෙහිද බල සේනාවන් කෙරෙහිද දැහැමින් හැසිරෙව. මහරජ, මෙලොව දැහැමින් හැසිර පරලොව ස්වර්ගයට පැමිණෙන්නෙහි</div>
                </div>
                <div class="paragraph" para="118">
                    <span class="paranum">118</span>
                    <div class="bodytext">“මහරජ, ගම්වැස්සන් කෙරෙහිද, නියම් ගම්වැස්සන් කෙරෙහිද දැහැමින් හැසිරෙව. මහරජ, මෙලොව දැහැමින් හැසිර පරලොව ස්වර්ගයට පැමිණෙන්නෙහි.</div>
                </div>
                <div class="paragraph" para="119">
                    <span class="paranum">119</span>
                    <div class="bodytext">“මහරජ, රට වැස්සන් කෙරෙහිද දනව්වැස්සන් කෙරෙහිද දැහැමින් හැසිරෙව. මහරජ, මෙලොව දැහැමින් හැසිර පරලොව ස්වර්ගයට පැමිණෙන්නෙහි</div>
                </div>
                <div class="paragraph" para="120">
                    <span class="paranum">120</span>
                    <div class="bodytext">“මහරජ, ශ්‍රමණ බ්‍රාහ්මණයන් කෙරෙහිද දැහැමින් හැසිරෙව. මහරජ, මෙලොව දැහැමින් හැසිර පරලොව ස්වර්ගයට පැමිණෙන්නෙහි.</div>
                </div>
                <div class="paragraph" para="121">
                    <span class="paranum">121</span>
                    <div class="bodytext">“ක්ෂත්‍රියවූ මහරජ, මෘග පක්ෂීන් කෙරෙහි දැහැමින් හැසිරෙව. මහරජ, මෙලොව දැහැමින් හැසිර පරලොවට ස්වර්ගයට පැමිණෙන්නෙහි.</div>
                </div>
                <div class="paragraph" para="122">
                    <span class="paranum">122</span>
                    <div class="bodytext">“මහරජ, දැහැමින් හැසිරෙව, පුරුදු කළ ධර්මයතෙම සුව එළවන්නේ වෙයි. මහරජ, මෙලොව දැහැමින් හැසිර පරලොව ස්වර්ගයට පැමිණෙන්නෙහි.</div>
                </div>
                <div class="paragraph" para="123">
                    <span class="paranum">123</span>
                    <div class="bodytext">“මහරජ, දැහැමින් හැසිරෙව, ශක්‍රයා සහිතවූ බ්‍රහ්මයා සහිතවූ දෙවියෝ මනාව කරණලද සුචරිතයෙන් දෙව්ලොවට පැමිණියාහුය. මහරජ එහෙයින් සුචරිත ධර්මයෙහි ප්‍රමාද නොවෙවයි” (අහිපාරක නම් සෙනෙවිතෙම රජ හට ධර්මය දේශනා කෙළේය” යි) වදාළේය.</div>
                </div>
            </div>
            <div class="centre ct_sutta ending">උම්මාදන්තීජාතකං දුතියං.</div>
        </div>
        <div class="subhead ct_sutta" node-id="51113">
            <span class="subhead ct_sutta">528. මහාබොධි ජාතකය</span>
            <div class="subhead-contents">
                <div class="paragraph" para="124">
                    <span class="paranum">124</span>
                    <div class="bodytext">“ස්වාමීනි තාපසයන් වහන්ස, කවර කරුණකින් දණ්ඩක් ද කුමට අඳුන් දිවිසමක් ද කිම කුඩයක් ද කිමෙක්ද උපාහනයද කුමක් සඳහා අකුස්සක්ද පාත්‍රයද සඟල සිව්රද යන මේ සියල්ල ඉක්මන්ව ගන්නෙහිද, කවර දිශාවකට යනු කැමැත්තෙහිදැයි?යි” රජතෙම ඇසීය</div>
                </div>
                <div class="paragraph" para="125">
                    <span class="paranum">125</span>
                    <div class="bodytext">“මහරජ, මේ දොළොස් අවුරුද්දක් ඔබ සමීපයෙහි වාසය කරණලදහ. මෙපමණ කල් පිංගල නම්වූ ඔබගේ ශුනඛයා විසින් මෙසේ මහත් ශබ්දයෙන් ශබ්ද කිරීමක් නොදනිමි.</div>
                </div>
                <div class="paragraph" para="126">
                    <span class="paranum">126</span>
                    <div class="bodytext">“ඒ මේ ශුනඛතෙම පහවූ ශ්‍රද්ධා ඇති භාර්‍ය්‍යාව සහිතවූ ඔබගේ මා පිළිබඳවූ කථාව අසා දර්පිතයෙකු මෙන් හෙවත් එඩිතරවූවෙකු මෙන් ඉතා සුදු දත් විහිදුවමින් නාද කෙරේ යයි” තාපසතෙම කීයේය.</div>
                </div>
                <div class="paragraph" para="127">
                    <span class="paranum">127</span>
                    <div class="bodytext">“තාපසයන් වහන්ස, යම්සේ කියන්නෙහිද, එසේ මේ දෝෂය අප විසින් කරණලදී. ඒ මම දැන් වැඩියක් පැහැදුනෙමි. බ්‍රාහ්මණය මෙහිම වාසය කරණු මැනව, අන් තැනකට නොයවයි” රජතෙම කීයේය.</div>
                </div>
                <div class="paragraph" para="128">
                    <span class="paranum">128</span>
                    <div class="bodytext">“මහරජ, පළමු ඔබගේ බත සියල්ල සුදුවිය. ඉන් පසුව ඒ බතද මිශ්‍රකවිය. දැන් එය සියල්ල ලේවන් වූයේය. එබැවින් මට බැහැර යන්ට සුදුසු කාලයවේ.</div>
                </div>
                <div class="paragraph" para="129">
                    <span class="paranum">129</span>
                    <div class="bodytext">“පළමු මට අභ්‍යන්තරයෙහිවූ අස්නක් වීය. ඉන්පසු මධ්‍යයෙහි හෙවත් හිණ මත්තෙහි ආසනය විය. ඉන්පසු පිටත්හි ආසනය විය. ඇද දැමීමට මත්තෙන් මම තෙමේම යන්නෙමි.</div>
                </div>
                <div class="paragraph" para="130">
                    <span class="paranum">130</span>
                    <div class="bodytext">“පහවූ ශ්‍රද්ධා ඇත්තහු දිය නැත්තාවූ ලිඳක් මෙන් සේවනය කටයුතු නොවන්නේය. ඉඳින් ඒ ලිඳ නැවත සාරන්නේ නම් මඩ හා ගඳ ඇත්තාවූ ජලය ඇතිවන්නේද,</div>
                </div>
                <div class="paragraph" para="131">
                    <span class="paranum">131</span>
                    <div class="bodytext">“එසේම පහවූ ශ්‍රද්ධා ඇත්තහු දිය නැත්තාවූ ලිඳ මෙන් සේවනය නොකටයුතුයි. ඉඳින් ඔහු නැවත සේවනය කරන්නේ නම් මඩ හා ගඳින් යුත් ජලය මෙන් පරිභොග නොකටයුතු ප්‍රත්‍ය ලබන්නේය.</div>
                </div>
                <div class="paragraph" para="132">
                    <span class="paranum">132</span>
                    <div class="bodytext">‘මහරජ, එහෙයින් ප්‍රසන්නවූවෙකුම සේවනය කටයුතු වන්නේය. අප්‍රසන්නවූවහු දුරුකටයුතුය දියෙන් ප්‍රයෝජන ඇත්තේ ප්‍රසන්නවූ විලක්මෙන් ශ්‍රද්ධා ඇත්තහුම සේවනය කටයුතු වන්නේය.</div>
                </div>
                <div class="paragraph" para="133">
                    <span class="paranum">133</span>
                    <div class="bodytext">“තමන් භජනය කරන්නාවූ පුරුෂයෙකු භජනය කරන්නේය. භජනය නොකරන්නහු භජනය නොකටයුතුය. යමෙක් තමන් භජනය කරන්නහු භජනය නොකෙරේද හෙතෙම අසත් පුරුෂ ස්වභාව ඇත්තෙකි.</div>
                    <div class="bodytext">“යමෙක් භජනය කරන්නහු භජනය නොකෙරේද, සේවනය කරන්නහු සේවනය නොකෙරේද, හෙතෙම ඒකාන්තයෙන් ගස්වල අතු ඇසුරු කළාවූ ශාඛාමෘගයෙකු මෙන් මිනිසුන්ගෙන් පවිටුවූවෙකි.</div>
                </div>
                <div class="paragraph" para="134">
                    <span class="paranum">134</span>
                    <div class="bodytext">“වැඩියක් නිතර සංසර්ගයෙන්ද එක්ව නොහැසිරීමෙන්ද නුසුදුසු කාලයෙහි යමක් ඉල්වීමෙන්ද යන මේ කරුණු තුනෙන් මිත්‍රයෝ දිරත් හෙවත් මිතුරුකම් නැති වෙත්.</div>
                </div>
                <div class="paragraph" para="135">
                    <span class="paranum">135</span>
                    <div class="bodytext">“එහෙයින් නිතර නොපැමිණෙන්නේය. බොහෝ කලක් ඉක්මවා බොහෝ කලකින්ද නොපැමිණෙන්නේය. සුදුසු කාලයෙහි ඉල්විය යුත්තක් ඉල්වන්නේය. මෙසේ ඇතිකල්හි මිත්‍රයෝ නොදිරත්.</div>
                </div>
                <div class="paragraph" para="136">
                    <span class="paranum">136</span>
                    <div class="bodytext">“ඉතා බොහෝ කලක් එකතැන වාසය කිරීමෙන් ප්‍රිය තැනෙත්තේ අප්‍රියවේ. මහරජ, ඔබට අප්‍රියවන්ට පළමු ඔබ හා කථාකොට යන්නෙමුයි” තාපස තෙම කීයේය.</div>
                </div>
                <div class="paragraph" para="137">
                    <span class="paranum">137</span>
                    <div class="bodytext">“ස්වාමීනි, ඉදින් මෙසේ යාඥා කරන්නාවූ අපගේ ඇදිලි කිරීම නොපිළි ගන්නෙහි නම් සමීපයෙහි හැසිරෙන්නාවූ අපගේ කීම නොකරන්නෙහි නම් මෙසේ ඔබගෙන් ඉල්වමි. නැවත එකවරක් මෙහි පැමිණිම කරණු මැනවැයි” රජතෙම යාඥා කෙළේය.</div>
                </div>
                <div class="paragraph" para="138">
                    <span class="paranum">138</span>
                    <div class="bodytext">“ඉදින් මහරජ, මෙසේ වෙන්ව වාසය කරන්නාවූ අපට අන්තරායෙක් නොවන්නේ නම් ඔබගේද මාගේද ජීවිතය පවත්නේනම් කල්යාමෙහි දක්නෙමු නම් ඉතා මැනවැයි” තාපසතෙම කීයේය.</div>
                </div>
                <div class="paragraph" para="139">
                    <span class="paranum">139</span>
                    <div class="bodytext">“ඉදින් මේ ලෝකයතෙම සංගතියෙන්ද ස්වභාවයෙන්ද අනුවම පවතී. කැමැත්තක් නැතිව නොකටයුතු පාපය හෝ කටයුතු කුශලය හෝ කරයි, යන ඔබගේ මේ කථාව වේනම් මෙසේ නොකැමැත්තෙන් කරණ කටයුතු ඇතිකල්හි මෙහි කවරෙක් පාප කර්මයෙන් තැවරේද, හෙවත් මිශ්‍රවේද,</div>
                </div>
                <div class="paragraph" para="140">
                    <span class="paranum">140</span>
                    <div class="bodytext">“ඒ අහේතුක වාදය තෙම ඉදින් අර්ථයද ධර්මයද යහපතද වේනම් ලාමකද නොවේ නම් ඉදින් පින්වත්හුගේ කීම සත්‍යනම් මා විසින් වඳුරුතෙම මනාව නසන ලදී. මෙහි මාගේ කවර දොසක් වේද?”</div>
                </div>
                <div class="paragraph" para="141">
                    <span class="paranum">141</span>
                    <div class="bodytext">“යහළුව, ඉදින් නුඹ තමන්ගේ වාදයෙහි දෝෂය දන්නෙහි නම් මට නොගරහන්නෙහිය. පින්වතාගේ වාදය එබඳු වේමැයි.</div>
                </div>
                <div class="paragraph" para="142">
                    <span class="paranum">142</span>
                    <div class="bodytext">“ඉදින් ඊශ්වරයෙක් සියලු ලෝකයාගේ දිවි පැවැත්ම කරයි. සමෘද්ධියද ව්‍යසනවලට පැමිණීමද සෙසු යහපත්වූ ලාමකවූ කර්මද යන සියල්ල කරයි. පුරුෂ තෙම ඔහුගේ නියෝගය කරන්නේ නම් ඊශ්වරතෙම ඒ කර්මයෙන් මිශ්‍රවේ.</div>
                </div>
                <div class="paragraph" para="143">
                    <span class="paranum">143</span>
                    <div class="bodytext">“ඉදින් ඒ ඊශ්වර නිර්මාන වාදය තෙම අර්ථයද ධර්මයද යහපතද වේනම් ලාමක නොවේනම් ඉදින් පින්වතාගේ කීම සත්‍යනම් මා විසින් වඳුරුතෙම මනාකොට නසන ලදී. (මෙහි මට) කවර දොසෙක්ද?”</div>
                </div>
                <div class="paragraph" para="144">
                    <span class="paranum">144</span>
                    <div class="bodytext">“යහළුව නුඹ තමන්ගේ වාදයෙහි වරද දන්නෙහි නම් මට නොගරහන්නෙහිය. පින්වතාගේ වාදය එබඳුම වේයයි” තාපසතෙම කීයේය.</div>
                </div>
                <div class="paragraph" para="145">
                    <span class="paranum">145</span>
                    <div class="bodytext">“ඉදින් සත්වතෙම පෙර කළාවූ කර්මය හේතුකොට</div>
                    <div class="bodytext">ගෙණ සුවදුක් දෙකට පැමිණෙයි. පුරාණයෙහි කරණලද යම් පාපයක් වේනම් මේ සත්වතෙම ඒ නය මුදයි යනු ඔබගේ වාදය වේනම් මාගේද මෙය පුරාණ නය මිදීමවේ. මෙහි කවරෙක් පාපකර්මයෙන් මිශ්‍රවේද?”</div>
                </div>
                <div class="paragraph" para="146">
                    <span class="paranum">146</span>
                    <div class="bodytext">“ඉදින් ඒ පුබ්බෙකත හේතුවාදයතෙම අර්ථයද ධර්මයද යහපත්ද වේනම් ලාමක නොවේ නම් ඉදින් පින්වතාගේ වචනය සත්‍යනම් මාවිසින් වඳුරුතෙම මනාකොට නසන ලදී. මෙහි මාගේ කවර දොසෙක්ද?”</div>
                </div>
                <div class="paragraph" para="147">
                    <span class="paranum">147</span>
                    <div class="bodytext">“යහළුව, ඉදින් නුඹ තමන්ගේ වාදයෙහි වරද දන්නෙහි නම් මට නොගරහන්නෙහිය. පින්වතාගේ වාදය එබඳුම වේයයි” කීයේය</div>
                </div>
                <div class="paragraph" para="148">
                    <span class="paranum">148</span>
                    <div class="bodytext">“සතර මහාභූතයන් නිසාම සත්වයන්ගේ රූප ස්කන්ධය හටගණියි. යමකින් ඒ රූපය හටගණීද එහිම එය නැවත ඇතුළත් වෙයි.</div>
                </div>
                <div class="paragraph" para="149">
                    <span class="paranum">149</span>
                    <div class="bodytext">“මේ ලෝකයෙහිම සත්වතෙම ජීවත්වේ. පරලොවට පැමිණ පරලොවදී විනාශවේ. මේ ලෝකයතෙම විනාශවේ. යම් බාලයෝද යම් පණ්ඩිතයෝද වෙත් නම් ඔව්හුද විනාශ වෙත්. මෙසේ ලෝකය විනාශවනු ලබන කල්හි මෙහි කවරෙක් පාපයෙන් මිශ්‍රවේද?</div>
                </div>
                <div class="paragraph" para="150">
                    <span class="paranum">150</span>
                    <div class="bodytext">“ඉදින් ඒ උච්ඡෙදවාදයතෙම අර්ථයද ධර්මයද කල්‍යාණද වේනම් ලාමක නොවේ නම් ඉදින් පින්වතාගේ වචනය සත්‍ය නම් මා විසින් වඳුරා මනාව නසන ලදී. මෙහි මාගේ කවර දොසෙක්ද”</div>
                </div>
                <div class="paragraph" para="151">
                    <span class="paranum">151</span>
                    <div class="bodytext">“යහළුව, ඉදින් නුඹ තමන්ගේ වාදයෙහි දෝෂය දන්නෙහිනම් මට නොගරහන්නෙහිය. පින්වතාගේ වාදය එබඳුම වේයයි” කීයේය.</div>
                </div>
                <div class="paragraph" para="152">
                    <span class="paranum">152</span>
                    <div class="bodytext">“ලෝකයෙහි ක්ෂත්‍ර විද්‍යා දන්නාවූ පණ්ඩිත යයි යන හැඟීම් ඇත්තාවූ අඥානයෝ ඉදින් එබඳු අර්ථයක් වන්නේ නම් මවද පියාද නැසිය යුතුය. තවද වැඩිමහළු සොහොයුරාද නැසිය යුතුය. අඹුදරුවන්ද නැසිය යුතුයයි කියත්.</div>
                </div>
                <div class="paragraph" para="153">
                    <span class="paranum">153</span>
                    <div class="bodytext">“යම් ගසක්හුගේ සෙවනයෙහි හිඳින්නේද සයනය හෝ කරන්නේද, ඒ ගසෙහි අත්ත නොබිඳින්නේය කුමක් හෙයින්ද මිත්‍ර ද්‍රෝහිකම වනාහි ලාමකවේ.</div>
                </div>
                <div class="paragraph" para="154">
                    <span class="paranum">154</span>
                    <div class="bodytext">“තවද කටයුත්තක් ඇතිවූ කල්හි මුල සහිතවද උදුරන්නේයයි ඔබ කියන්නෙහිය. මටද මාර්ගොපකරණයෙන් ප්‍රයෝජන ඇත්තේ විය.</div>
                </div>
                <div class="paragraph" para="155">
                    <span class="paranum">155</span>
                    <div class="bodytext">එහෙයින් මා විසින් වඳුරා මනාව නසන ලදී. මෙහි මාගේ කවර දොසක්ද, ඉදින් ඒ ක්ෂත්‍ර විද්‍යාවාදයතෙම අර්ථයද ධර්මයද යහපතද වේනම් ලාමකද නොවේනම් ඉදින් පින්වතාගේ වචනය සත්‍ය නම් මා විසින් වඳුරා මනාව නසනලදී.”</div>
                </div>
                <div class="paragraph" para="156">
                    <span class="paranum">156</span>
                    <div class="bodytext">“යහළුව, ඉදින් නුඹ තමන්ගේ වාදයෙහි වරද දන්නෙහි නම් මට ගර්හා නොකරන්නෙහිය. පින්වතාගේ වාදය එබඳුම වේයයි” කීයේය.</div>
                </div>
                <div class="paragraph" para="157">
                    <span class="paranum">157</span>
                    <div class="bodytext">“අහේතුවාද ඇත්තාවූ යම් පුරුෂයෙක් වේද ඉස්සර නිම්මාණවාද ඇත්තාවූ යමෙකුත් වේද, පුබ්බෙකත හේතුවාද ඇත්තාවූ යමෙකුත් වේද, උච්ඡෙදවාද ඇති යමෙකුත් වේද, ක්ෂත්‍ර විද්‍යාදීන්වූ යම් මනුෂ්‍යයෙකුත් වේද,</div>
                </div>
                <div class="paragraph" para="158">
                    <span class="paranum">158</span>
                    <div class="bodytext">“ලෝකයෙහි පණ්ඩිතයයි හැඟීම් ඇත්තාවූ අඥානවූ මොව්හු අසත්පුරුෂයෝ වෙත්. මහරජ, එබඳු අසත්පුරුෂ තෙම පාපය කරන්නේය. තවද අනුන් ලවාත් කරවන්නේය. අසත්පුරුෂයන් හා එක්වීම නපුරුකොට කරණ ලද්දක් කටුක විපාක වැඩෙන්නක් වේයයි” කීයේය.</div>
                </div>
                <div class="paragraph" para="159">
                    <span class="paranum">159</span>
                    <div class="bodytext">“පෙර වනාහි වෘකයෙක් එළුවෙකුගේ ස්වභාවයෙන් සැක නැතිව එළු රැලකට පැමිණෙයි. තිරළුදෙනක්ද, එළු දෙනක්ද, එළුවෙකුද නසා අනුභවකොට කැමැතිසේ පැනයයි.</div>
                </div>
                <div class="paragraph" para="160">
                    <span class="paranum">160</span>
                    <div class="bodytext">“එබඳුවූ සමහර ශ්‍රමණ බ්‍රාහ්මණ කෙනෙක් වෙත්. ඔව්හු පැවිද්දන්ගේ ආකාරයෙන් සිරුරු වැසුම්කොට මිනිස්සු වඤ්චාකරත්. අනුභව නොකරන්නාහුද ගොඩැලි හිස්බිම්වල සයනය කරන්නාහුද, රජස් දැලිවලින් යුක්තවුවහුද උක්කුටුකයෙන් තපස් කරන්නාහුද වාර පිළිවෙළින් බත් අනුභව කරන්නාහුද පානය නොකරන්නාහුද අපි රහත් යයි කියමින් මෙසේ ලාමක පැවතුම් ඇත්තාහුයයි හැසිරෙත්.</div>
                </div>
                <div class="paragraph" para="161">
                    <span class="paranum">161</span>
                    <div class="bodytext">“මොව්හු ලෝකයෙහි පණ්ඩිතය යන හැඟීම් ඇත්තාවූ අඥානවූ අසත්පුරුෂයෝ වෙත්. එබඳු පුරුෂතෙම පව්කරන්නේය. තවද අනුන්ලවාත් කරවන්නේය. අසත්පුරුෂයන් හා එක්වීම දුෂ්කෘතයක්වේ. කටුකවූ විපාක වඩන්නෙක්වේ.</div>
                </div>
                <div class="paragraph" para="162">
                    <span class="paranum">162</span>
                    <div class="bodytext">“වීර්‍ය්‍යයක් නැතැයි යම් කෙනෙක් කියද්ද, යම් කෙනෙක් හේතුවක්ද නැතැයි කියද්ද, අනුන්ගේ කටයුතුද තමන්ගේ කටයුතුද සිස්යයි යම්කෙනෙක් කියන්නාහුද,</div>
                </div>
                <div class="paragraph" para="163">
                    <span class="paranum">163</span>
                    <div class="bodytext">“මොව්හු ලෝකයෙහි පණ්ඩිතයයි හැඟීම් ඇත්තාවූ අඥානවූ අසත්පුරුෂයෝවෙත්. එබඳු පුරුෂතෙම පාපය කරන්නේය. තවද අනිකා ලවාත් කරවන්නේය අසත් පුරුෂයන් හා එක්වීම දුෂ්කෘතයක්වේ. කටුක දුක් වැඩෙන්නක්වේ.</div>
                </div>
                <div class="paragraph" para="164">
                    <span class="paranum">164</span>
                    <div class="bodytext">“මහරජ, ඉදින් එබඳු වීර්‍ය්‍යයක් නොවන්නේ නම් යහපත්වූද, ලාමකවූද, ධර්මයකුත් නොවන්නේ නම් රජතෙම වඩුවෙකු පෝෂණය නොකරන්නේය. ප්‍රාසාදාදී යන්ත්‍රද නො කරවන්නේය.</div>
                </div>
                <div class="paragraph" para="165">
                    <span class="paranum">165</span>
                    <div class="bodytext">“යම්හෙයකින් වීර්‍ය්‍ය ඇත්තේද යහපත්වූ ලාමකවූ කර්ම ඇත්තේද එහෙයින් රජතෙමේ ප්‍රාසාදාදී යන්ත්‍රයන් කරවයි. වඩුවාද පෝෂණය කරයි.</div>
                </div>
                <div class="paragraph" para="166">
                    <span class="paranum">166</span>
                    <div class="bodytext">“මහරජ, ඉදින් අවුරුදු සියයක් වර්ෂාව නොවස්නේද, හිම නොවැටෙන්නේද, එකල්හි මේ ලෝකය තෙම සිඳී යන්නේය. මේ ප්‍රජාව විනාශවන්නේය.</div>
                </div>
                <div class="paragraph" para="167">
                    <span class="paranum">167</span>
                    <div class="bodytext">“යම්හෙයකින් වර්ෂාව වසීද, හිම ස්පර්ශ කෙරේද, එහෙයින් සශ්‍යයෝ හටගණිත්. රටද බොහෝකලක් පාලනය කරණුලැබේ.</div>
                </div>
                <div class="paragraph" para="168">
                    <span class="paranum">168</span>
                    <div class="bodytext">“ඉදින් ගමන්කරන්නාවූ ගවයන් අතුරෙන් ශ්‍රේෂ්ඨවූ ගවතෙම වක්වූයේ නම් ඒ සියලු ගවයෝ වක්වයෙත්. ඉදිරියෙහි යන්නහු වක්ව ගියකල්හි පසුව යන්නාහුද වක්වයෙති.</div>
                </div>
                <div class="paragraph" para="169">
                    <span class="paranum">169</span>
                    <div class="bodytext">“මෙපරිද්දෙන්ම මිනිසුන් අතර යමෙක් ශ්‍රේෂ්ඨයයි සම්මතවේද, හෙතෙමේ වනාහි අධර්මයෙහි හැසිරේනම් සෙසු ප්‍රජාව කියනුම කවරේද, ඉදින් රජතෙමේ අධර්මික වේනම් සියලු රටවැසියා දුකසේ වාසයකරයි.</div>
                </div>
                <div class="paragraph" para="170">
                    <span class="paranum">170</span>
                    <div class="bodytext">“ඉදින් ගමන්කරන්නාවූ ගවයන් අතුරෙන් ශ්‍රේෂ්ඨ වූ ගවතෙම ඍජුව යේනම් පසුව යන්නාවූ ඒ සියලු ගවයෝ ඍජුවයෙත්. ඉදිරියෙහි යන්නහු ඍජුව ගියකල්හි සෙස්සෝද ඍජුව යෙත්.</div>
                </div>
                <div class="paragraph" para="171">
                    <span class="paranum">171</span>
                    <div class="bodytext">“මෙපරිද්දෙන්ම මිනිසුන් අතර ශ්‍රේෂ්ඨයයි සම්මතවූ යමෙක් වේද, හෙතෙමේ ධර්මයෙහි හැසිරේනම් සෙසු ප්‍රජාව කියනුම කවරේද? ඉදින් රජතෙමේ ධාර්මිකවේනම් සියලු රට වැසියා සුවසේ වාසයකරයි.</div>
                </div>
                <div class="paragraph" para="172">
                    <span class="paranum">172</span>
                    <div class="bodytext">“යමෙක් ඵල ඇත්තාවූ මහත් අඹ රුකක අමු ගෙඩියක් කඩයිද, ඔහු රසයද නොදනියි. බීජයද විනාශවේ.</div>
                </div>
                <div class="paragraph" para="173">
                    <span class="paranum">173</span>
                    <div class="bodytext">“එපරිද්දෙන් යම් රජෙක් මහත්වූ අඹගසකට බඳු රට අධර්මයෙන් අගතිගාමීව අනුශාසනා කෙරේද, හෙතෙම ඔහුගේ රසයද නොදනියි. හෙවත් අයබදු නොලබයි. ඔහුගේ රටද විනාශවේ.</div>
                </div>
                <div class="paragraph" para="174">
                    <span class="paranum">174</span>
                    <div class="bodytext">“යමෙක් ගෙඩි ඇත්තාවූ මහත්වූ අඹගසක පැසුනාවූ ගෙඩිය කඩාද හෙතෙම එහි රසයද දනියි. ඔහුගේ බීජයද විනාශ නොවේ.</div>
                </div>
                <div class="paragraph" para="175">
                    <span class="paranum">175</span>
                    <div class="bodytext">“එපරිද්දෙන් යම් රජෙක් මහත්වූ අඹගසකට බඳු උපමා ඇති රට අනුශාසනා කෙරේද, හෙතෙම ඒ රටේ රසයද දනියි. හෙවත් අයබදු ලබයි. ඔහුගේ රටද විනාශ නොවේ.</div>
                </div>
                <div class="paragraph" para="176">
                    <span class="paranum">176</span>
                    <div class="bodytext">“යම් රජෙක් වනාහි ජනපදය අධර්මයෙන් අනුශාසනා කෙරේද, ක්ෂත්‍රියවූ ඒ රජතෙම සියලු ඖෂධයන් හා විරුද්ධවේ. හෙවත් ඔහුට ඖෂධ සම්පාදනය නොවෙත්.</div>
                </div>
                <div class="paragraph" para="177">
                    <span class="paranum">177</span>
                    <div class="bodytext">“එසේම නියම්ගම් වැස්සන්ට හිංසා කරන්නේ වෙළඳාමෙහි යෙදුනාවූ යම්කෙනෙක් වෙද්ද, අයබදු අයකරන්නාවූ යම්කෙනෙක් වෙද්ද, ඔවුන්ට හිංසා කරන්නේ ඒ රජතෙම කෝෂ්ඨාගාරය හා විරුද්ධවේ. හෙවත් ධනධාන්‍යවලින් පිරිහේ.</div>
                </div>
                <div class="paragraph" para="178">
                    <span class="paranum">178</span>
                    <div class="bodytext">“පහරදීමට සුදුසුතැන් දන්නාවූ යුද්ධභූමියෙහි කරණලද කටයුතු ඇත්තවුන්ටද උසස්වූ ඇමැතියන්ටද හිංසා කරන්නාවූ ඒ රජතෙම බල සෙනග හා විරුද්ධවේ.</div>
                </div>
                <div class="paragraph" para="179">
                    <span class="paranum">179</span>
                    <div class="bodytext">“එපරිද්දෙන්ම කායාදී සංයම ඇත්තාවූ බ්‍රහ්මචාරීවූ ඍෂීන්ට හිංසා කරන්නාවූ අධර්මයෙහි හැසිරෙන්නාවූ ඒ රජතෙම ස්වර්ගය හා විරුද්ධවේ.</div>
                </div>
                <div class="paragraph" para="180">
                    <span class="paranum">180</span>
                    <div class="bodytext">“යම් රජෙක් අධර්මිෂ්ටවූයේ දූෂණය නොකටයුතුවූ භාර්‍ය්‍යාව නසාද, හෙතෙම දරුණුවූ පාපය රැස්කරයි. පුත්‍රයන් සමගද විරුද්ධවේ.</div>
                </div>
                <div class="paragraph" para="181">
                    <span class="paranum">181</span>
                    <div class="bodytext">“මහරජ, යමෙක් දනව් වැස්සා කෙරෙහිද නියම්ගම් වැස්සන් කෙරෙහිද බලසේනාවන් කෙරෙහිද, දැහැමින් හැසිරෙන්නේද, ඍෂීන්ට හිංසා නොකරන්නේද, අඹු දරුවන් කෙරෙහි සමව හැසිරෙන්නේද,</div>
                </div>
                <div class="paragraph" para="182">
                    <span class="paranum">182</span>
                    <div class="bodytext">“එබඳුවූ රට පාලනය කරන්නාවූ නොකිපෙනසුළුවූ රජතෙම අසුරපුරයට අධිපතිවූ ශක්‍රයාමෙන් සාමන්ත රජුන් අතිශයින් කම්පා කෙරේයයි” මෙසේ ධර්මදේශනා කෙළේය.</div>
                </div>
            </div>
            <div class="centre ct_sutta ending">මහාබොධිජාතකං තතියං.</div>
        </div>
    </div>
    <div class="centre ct_nipatha ending">පණ්ණාසනිපාතං නිට්ඨිතං.</div>
    <div class="paragraph udana" para="udana"></div>
</div>