<div class="chapter ct_vagga" node-id="48160">
    <span class="chapter ct_vagga">7. රේවත බුදුරදුන්ගේ වංශය</span>
    <div class="chapter-contents">
        <div class="paragraph" para="1">
            <span class="paranum">1</span>
            <div class="bodytext">සුමන බුදුරදුන්ට පසු කාලයෙහි උපමා රහිත, සමාන කෙනෙක් නැති, අසමවූ, උතුම්වූ, පස් මරුන් දිනූ රෙවත නම් බුදුවරතෙම (වී.)</div>
        </div>
        <div class="paragraph" para="2">
            <span class="paranum">2</span>
            <div class="bodytext">ඒ රේවත බුදුරජහුද, බඹහු විසින් අයදනා ලද්දේ, පඤ්චස්කන්ධයන්ගේ හා අටළොස් ධාතූන්ගේ විභාග කිරීම ඇති, භවාභවයන්ගේ මනා පැවැත්ම කරණ ධර්‍මය ප්‍රකාශ කළ සේක.</div>
        </div>
        <div class="paragraph" para="3">
            <span class="paranum">3</span>
            <div class="bodytext">උන්වහන්සේගේ දහම් දෙසුමෙහිදී අභිසමය (ධර්‍මාවබෝධය) තුණක් වූහ. පළමු ධර්‍මාවබෝධය ගණනින් නොකිය හැකිය.</div>
        </div>
        <div class="paragraph" para="4">
            <span class="paranum">4</span>
            <div class="bodytext">යම් කලෙක රේවතී මුනිඳු තෙම ’’අරින්‍දව’’ නම් රජු හික්මවීද, එකල්හි කෝටි දහසක් දෙනාට දෙවන ධර්‍මාභිසමය විය.</div>
        </div>
        <div class="paragraph" para="5">
            <span class="paranum">5</span>
            <div class="bodytext">නරදෙටු ( බුදුරජ) තෙම සත් දවසක් (සිත එකඟ කිරීමේ) විවේකයෙන් (හිඳ) නැගීසිට, කෝටි සියයක් දෙවි මිනිසුන් උතුම් (රහත්) ඵලයෙහි හික්මවී.</div>
        </div>
        <div class="paragraph" para="6">
            <span class="paranum">6</span>
            <div class="bodytext">රේවත බුදුරදුන්ට තාදී ගුණ ඇති, යහපත්ව මිදුණු, (රාගාදී) කෙලෙස් කිලුටු නැති රහතුන්ගේ රැස්වීම් තුණක් වූහ.</div>
        </div>
        <div class="paragraph" para="7">
            <span class="paranum">7</span>
            <div class="bodytext">යම් කෙනෙක් පළමු රැස්වීමට පැමිණියාහුද, ඔවුහු ගණන් මගින් ඉක්ම ගියාහු, කෝටි ලක්‍ෂයක් දෙනෙකුන්ගේ (රහතුන්ගේ) දෙවන රැස්වීම වී.</div>
        </div>
        <div class="paragraph" para="8">
            <span class="paranum">8</span>
            <div class="bodytext">“යම් බුදු කෙනෙකු නුවණින් අසමද, ඒ නුවණට අනුව දම්සක් පවත්වයිද, ඒ රේවත බුදුරජතෙම ඒ කාලයෙහි ලෙඩින් පෙලුණේ, ජීවත් වේද, නොවේද යන සැකයට පැමිණියේ වී.</div>
        </div>
        <div class="paragraph" para="9">
            <span class="paranum">9</span>
            <div class="bodytext">ඒ කාලයෙහි උන්වහන්සේගේ ලෙඩ විචාරීම පිණිස යම් ස්ථිර සිත් ඇති කෝටි ලක්‍ෂයක් රහත්හු එළඹියාහුද, තුන්වන රැස්වීම විය.</div>
        </div>
        <div class="paragraph" para="10">
            <span class="paranum">10</span>
            <div class="bodytext">මම ඒ කාලයෙහි අතිදෙව නම් බමුණෙක් වීමි. රේවත බුදුරදුන් කරා එළඹ උන්වහන්සේගේ සරණ ගියෙමි.</div>
        </div>
        <div class="paragraph" para="11">
            <span class="paranum">11</span>
            <div class="bodytext">මම රේවත බුදුරජුන්ගේ සීලයටද, සමාධියටද, අතිශයින් අතුම් ප්‍රඥා ගුණයටද පැසසිය යුතු පරිද්දෙන් පසසා පොරොවන රෙද්දක් පුද කෙළෙමි.</div>
        </div>
        <div class="paragraph" para="12">
            <span class="paranum">12</span>
            <div class="bodytext">ලෝනාහිමිවූ ඒ රේවත බුදුරජහුද, මේ කපින් අසංඛ්‍ය කල්පයෙහි මේ තෙම බුදුවන්නේයයි මා (ගැණ) ප්‍රකාශයක් කළ සේක.</div>
        </div>
        <div class="paragraph" para="13">
            <span class="paranum">13</span>
            <div class="bodytext">“ප්‍රධාන වීර්‍ය්‍යය හා දුෂ්කරක්‍රියාවද කොට මහත් යසස් ඇති (ගෞතම) සම්බුදු රජ (නම්න්) ඇසතු ගසක් මුලදී බුදුවන්නේය.</div>
            <div class="bodytext">“මොහුගේ වදන මව් තොමෝ ’’මායා’’ නම් වන්නීය. පියතෙම ’’සුදොවුන්’’ නම් රජතෙම වන්නේය. මේ තෙම ගෞතම නම් ඇත්තෙක් වන්නේය.</div>
            <div class="bodytext">“කෝලිත’’ ද, ’’උපතිස්ස’’ ද යන අග්‍ර ශ්‍රාවකයෝ දෙදෙනෙක් වන්නාහ. ’’ආනන්‍ද’’ නම් උපස්ථායක කෙනෙක් ඒ ජිනරාජයන්ට උවටැන් කරන්නේය.</div>
            <div class="bodytext">“ඛෙමා’’ ද, ’’උප්පලවණ්ණා’’ ද යන අග්‍ර ශ්‍රාවිකාවෝ දෙදෙනෙක් වන්නාහ. ඒ භාග්‍යවත්හුගේ බෝගස ඇතු රුකයයි කියනු ලැබේ.</div>
            <div class="bodytext">“චිත්තා’’ ද, ’’හත්‍ථාලක’’ ද යන අග්‍ර උපස්ථායකයෝ දෙදෙනෙක් වන්නාහ. ’’නන්‍දමාතා’’ ද, ’’උත්තරා’’ ද යන අග්‍ර උපස්ථායිකාවෝ දෙදෙනෙක්ද වන්නාහ. යසස් ඇති (ඒ) ගෞතම බුදුරජහුගේ ආයුෂය අවුරුදු සියයකි.’’</div>
            <div class="bodytext">අසමවූ, මහර්ෂීවූ (ඒ) බුදුරදුන්ගේ මේ වචනය අසා සතුටු සිත් ඇති දෙවි මිනිස්සු මේ බුදුපැලයෙකැ (බුදුවන බෝසතෙකැ)යි,</div>
            <div class="bodytext">දස දහසක් සක්වළ දෙවියන් සහිත ලෝවැස්සෝ කුහුල්හඬ (සතුටින් පවත්වන මහත් හඬ) පවත්වත්. අත්පොලසන් දෙත්. සතුටින් සිනහසෙත්. කළ ඇඳිලි ඇත්තේ නමස්කාර කරත්.</div>
            <div class="bodytext">“ඉදින් මේ ලෝහිමියාණන්ගේ සස්න වරද්දන්නෙමු නම් අනාගත කාලයෙහි (හෙවත් මතු කාලයෙහි) මුන්වහන්සේ හමුවන්නෙමු.</div>
            <div class="bodytext">“යම්සේ ගඟක් එතර කරන්නාවූ (හෙවත් පීනන්නාවූ) මිනිස්සු ඉදිරිතොට වැරදී (ගියහොත්) යට තොට ගෙන මහ ගඟ එතර කරත්ද,</div>
            <div class="bodytext">“එපරිද්දෙන්ම අපි හැමදෙන මේ රේවත බුදුරදුන් ඉදින් මුදමු නම් මතු පැමිණෙන කාලයෙහි මේ බෝසතුන් හමුවන්නෙමු.’’</div>
        </div>
        <div class="paragraph" para="14">
            <span class="paranum">14</span>
            <div class="bodytext">[සූත්‍රපෙළද, විනයපෙළද, නවාඞ්ග (කොටස් නවයක් ඇති) ශාස්තෘශාසනයද යන සියල්ල ඉගෙණගෙන බුදුසසුන හෙබවීමි. ]</div>
        </div>
        <div class="paragraph" para="15">
            <span class="paranum">15</span>
            <div class="bodytext">[මා විසින් යම් බුදුබවක් මනාකොට පතන ලදද, ඒ මේ බුදුබව ඇති කරන්නෙමි. ඒ කාලයෙහිත් බුද්‍ධකාරක ධර්‍මයන් සිහිකොට වැඩූයෙමි. ]</div>
        </div>
        <div class="paragraph" para="16">
            <span class="paranum">16</span>
            <div class="bodytext">මහ තවුස්වූ රේවත බුදුරජුන්ගේ නුවර ’’සුධම්මවතී’’ නම්. (පියතෙම) ’’විපුල’’ නම් රජය. වැදූ මව ’’විපුලා දේවි’’ය.</div>
        </div>
        <div class="paragraph" para="17">
            <span class="paranum">17</span>
            <div class="bodytext">“උන් වහන්සේ (බෝසත් කල) අවුරුදු හයදාහක් ගිහිගෙයි විසී. අලඞ්කාර කරණ ලද ’’සුදස්සන’’ ය, ’’රතනග්ඝි’’ ය, ’’අචෙල’’ ය යන පින්කමින් උපන් උතුම් තුන් පහයක් වූහ.</div>
        </div>
        <div class="paragraph" para="18">
            <span class="paranum">18</span>
            <div class="bodytext">හොඳින් සරසන ලද පිරිවර අඟනෝ තිස් තුන් දහසකි. දේවී තොමෝ ’’සුදස්සනා’’ නම්. පුත් තෙම වරුණ නම් වී.</div>
        </div>
        <div class="paragraph" para="19">
            <span class="paranum">19</span>
            <div class="bodytext">(රේවත) ජිනවර තෙම, සතර පෙර නිමිති දැක, රථ යානයෙන් මහබිණික්මන් කෙළේය. නොඅඩු සත් වසක් මුළුල්ලෙහි (බුදුබවට පැමිණීම පිණිස) ප්‍රධාන වීර්‍ය්‍යය කෙළේය.</div>
        </div>
        <div class="paragraph" para="20">
            <span class="paranum">20</span>
            <div class="bodytext">මහෘවීරවූ රේවත නම් ලෝනාහිමි තෙම බඹුහු විසින් අයදනා ලද්දේ, ශ්‍රීයාවෙන් ඝනවූ, වරුණ නම් ආරාමයේදී දම් සක් පැවැත්වී.</div>
        </div>
        <div class="paragraph" para="21">
            <span class="paranum">21</span>
            <div class="bodytext">රේවත බුදුරජුන්ට ’’වරුණ’’ ය, ’’බ්‍රහ්මදේව’’ ය යන අග්‍ර ශ්‍රාවකයෝ දෙදෙනෙක් වූහ. ’’සම්භව’’ නම්වූ උපස්ථායකයෙක් විය.</div>
        </div>
        <div class="paragraph" para="22">
            <span class="paranum">22</span>
            <div class="bodytext">“භද්දා’’ ද, ’’සුභද්දා’’ ද යන අග්‍ර ශ්‍රාවිකාවෝ දෙදෙනෙක් වූහ. අසමසමවූ ඒ රේවත බුදුරදහුද නා ගසක් මුලදී සිව්සස් අවබෝධ කළහ. (බුදුවිය.)</div>
        </div>
        <div class="paragraph" para="23">
            <span class="paranum">23</span>
            <div class="bodytext">“පදුම’’ ද, ’’කුඤ්ජර’’ ද යන අග්‍ර උපස්ථායකයෝ දෙදෙනෙක් වූහ. ’’සිරිමා’’ ද, ’’යසවතී’’ ද යන අග්‍ර උපස්ථායිකාවෝ දෙදෙනෙක් වූහ.</div>
        </div>
        <div class="paragraph" para="24">
            <span class="paranum">24</span>
            <div class="bodytext">“ඒ (රේවත) බුදුරජහු උසින් අසූ රියනක් උස්විය. උස්ව සිටි ඉන්ද්‍රයාගේ ධ්වජය මෙන් සියලු දිසාවන් හොබවයි.</div>
        </div>
        <div class="paragraph" para="25">
            <span class="paranum">25</span>
            <div class="bodytext">“උන්වහන්සේගේ ශරීරයෙහි හටගත් උතුම්වූ රශ්මි මාලාව දහවල්ද, ඉදින් රැයෙහිද, හාත්පස යොදුනක් තැන් පැතිරීය.</div>
        </div>
        <div class="paragraph" para="26">
            <span class="paranum">26</span>
            <div class="bodytext">“ඒ කාලයෙහි අවුරුදු සැටදහසක් ආයුෂය පවතී. ඒ රේවත බුදුරජ තෙම ඒ තාක් කල් වැඩ සිටිමින් බොහෝ ජන සමූහයා සසර සයුරෙන් එතෙර කළ සේක.</div>
        </div>
        <div class="paragraph" para="27">
            <span class="paranum">27</span>
            <div class="bodytext">බුද්‍ධ බලය දක්වා ලෝකයෙහි අමෘතය (නිවණ) ප්‍රකාශ කරමින් උපාදාන (දර) අවසන් වීමෙන් ගිණි යම්සේ (නිවීමට යේ)ද, එසේ පඤ්ච උපාදානයන්ගේ අභාවයෙන් පිරිනිවි සේක.</div>
        </div>
        <div class="paragraph" para="28">
            <span class="paranum">28</span>
            <div class="bodytext">රත්නයක් වැනිවූ ඒ රූපකාය (ශරීරය)ද, අසමවූ ඒ ධර්‍මයද, යන සියල්ල අතුරුදන් විය. සියලු සංස්කාරයෝ හිස්වූවාහු නොවෙත්ද?</div>
        </div>
        <div class="paragraph" para="29">
            <span class="paranum">29</span>
            <div class="bodytext">කීර්තිය දරන ඒ රේවත මහා මුනිඳු තෙම පිරිනිවි සේක. ඒ ඒ ප්‍රදේශයන්හි ධාතු පැතිරවීම විය.</div>
        </div>
    </div>
    <div class="centre ct_vagga ending">රෙවතස්ස භගවතො වංසො පඤ්චමො.</div>
</div>