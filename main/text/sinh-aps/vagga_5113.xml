<div class="chapter ct_nipatha" node-id="51130">
    <span class="chapter ct_nipatha">20. සත්තතිනිපාතො</span>
    <div class="chapter-contents">
        <div class="subhead ct_sutta" node-id="51131">
            <span class="subhead ct_sutta">531. කුශ ජාතකය</span>
            <div class="subhead-contents">
                <div class="paragraph" para="1">
                    <span class="paranum">1</span>
                    <div class="bodytext">“ඔබගේ මේ රට ධන සහිතය. ඇත්සමූහය බලකාය සහිතය. පඤ්චරාජකකුධ භාණ්ඩ සහිතය. සියලු කැමති සම්පත් ඇත්තේවේ. මෑණියෙනි, ඔබගේ මේ රාජ්‍යය අනුශාසනා කරනු මැනව, මාගේ ප්‍රියවවූ ප්‍රභාවතී තොමෝ යම් තැනෙක්හිද, මම එහි යමියි” (කුස රජතෙම මවට කීයේය.)</div>
                </div>
                <div class="paragraph" para="2">
                    <span class="paranum">2</span>
                    <div class="bodytext">“මහරජ, ඔබ දාවල්ද රාත්‍රියෙහිද මධ්‍යම රාත්‍රී කාලයෙහිද ඍජු නොවූ සිතින් කදගෙනෙමින් මහත් දුක අනුභව කරන්නෙහිය. කුසරජතුමනි ඔබ වහා කුසාවතියට පෙරලා යව, දුර්වර්ණවූ මෙහි වසන්නහු මම නොකැමැත්තෙමියි” ප්‍රභාවතී තෙමෝ කීවාය.</div>
                </div>
                <div class="paragraph" para="3">
                    <span class="paranum">3</span>
                    <div class="bodytext">“එම්බා ප්‍රභාවතිය, තීගේ වර්ණයෙන් පෙළඹුනාවූ මම මේ රට හැර කුශාවතී රාජධානියට නොයන්නෙමි. ස්වකීය රටහැර තීගේ දර්ශනයෙහි ඇළුනාවූ මම මදුරජහුගේ සිත්කළුවූ ගෘහයෙහි සිත් අලවමි.</div>
                </div>
                <div class="paragraph" para="4">
                    <span class="paranum">4</span>
                    <div class="bodytext">“ප්‍රභාවතිය, තීගේ වර්ණයෙහි ප්‍රලෝභීවූ මම ක්ලෙශයන්ගෙන් මුළාවූ ස්වභාව ඇත්තෙක්ව පෘථිවියෙහී හැසිරෙමි. මෘගධෙනූන්ට බඳු මන්දලෝචන ඇත්තිය, තී විසින් මත් කරණ ලද්දේවෙමි. කොයි දිශාවෙන් ආයෙම් දැයි දිසාවක් නොදනිමි.</div>
                </div>
                <div class="paragraph" para="5">
                    <span class="paranum">5</span>
                    <div class="bodytext">“රනින් කළ වස්ත්‍ර හැන්දාවූ ස්වර්ණමය මෙඛලාදාම ඇති යහපත් කටි ප්‍රදෙශ ඇති ප්‍රභාවතිය, තිට කැමැත්තෙන් මෙහිම සිටිමි. මම රාජ්‍යයෙන් ප්‍රයෝජන ඇත්තේ නොවෙමියි රජතෙම කීයේය.</div>
                </div>
                <div class="paragraph" para="6">
                    <span class="paranum">6</span>
                    <div class="bodytext">“පින්වත් කුසරජ තුමනි, යමෙක් නොකැමැති වන්නහු කැමතිවේද, ඔහුට අවැඩක්ම වේ. මහරජ, ඔබ නොකැමැතිවූ මා කැමැති වෙහි. අකාන්තවූයේ කාන්තවූවෙකු කැමැත්තෙහියයි පරිහාස වශයෙන් කීයේය.</div>
                </div>
                <div class="paragraph" para="7">
                    <span class="paranum">7</span>
                    <div class="bodytext">“යම් මිනිසෙක් කැමැත්ත නැත්තාවූ හෝ කැමැත්ත ඇත්තාවූ හෝ ප්‍රියාවක් ලබාද, මෙහි ලැබීමට ප්‍රශංසා කරමි. එහි නොලැබීම ලාමක වේයයි” රජතෙම කීයේය.</div>
                </div>
                <div class="paragraph" para="8">
                    <span class="paranum">8</span>
                    <div class="bodytext">“යමෙක් නොකැමැත්තියක කැමති වන්නෙහි නම් හෙතෙම කිනිසිරි දැව කඩකින් ගල්මද හාරන්නෙහිය දැලින් සුලං බඳනෙහියයි” ප්‍රභාවතී තොමෝ කීවාය.</div>
                </div>
                <div class="paragraph" para="9">
                    <span class="paranum">9</span>
                    <div class="bodytext">“මෘදුවූ ලක්ෂණ ඇත්තිය, ස්වකීය ජනපදයෙන් පිටව ආ යම්බඳුවූ මම තීගේ සමීපයෙහි සුවයක් නොලබම්ද, ඒ මම තීගේ හෘදයෙහි ගලක් බහාලන ලද්දේයයි සිතම්.</div>
                </div>
                <div class="paragraph" para="10">
                    <span class="paranum">10</span>
                    <div class="bodytext">“එම්බා රාජපුත්‍රිය, යම් කලෙක බැම හකුළුවා මා බලන්නෙහිද, එකල්හි මදුරජහුගේ අන්තඃ පුරයෙහි අරක්කැමියෙක් වෙමි.</div>
                </div>
                <div class="paragraph" para="11">
                    <span class="paranum">11</span>
                    <div class="bodytext">“රාජපුත්‍රිය, යම් කලෙක සතුටුව සිනාසෙමින් මා බලන්නෙහිද, එකල්හි මම අරක්කැමියෙක් මෙන් නොවෙමි. එකල්හි කුසරජ මෙන් වෙමියි” රජතෙම කීයේය.</div>
                </div>
                <div class="paragraph" para="12">
                    <span class="paranum">12</span>
                    <div class="bodytext">“මහරජ, ඉදින් නිමිත්ත පාඨකයන්ගේ කීම වනාහි සත්‍ය වන්නේ නම් ඒකාන්තයෙන් සත්කඩක් කොට කපත්වා ඔබ මාගේ ස්වාමියා නොවන්නේම යයි” කීවාය.</div>
                </div>
                <div class="paragraph" para="13">
                    <span class="paranum">13</span>
                    <div class="bodytext">“ඉදින් අනික් නිමිත්ත පාඨකයන්ගේ කීම සත්‍ය නම් නොහොත් මාගේ කීම සත්‍ය නම් සිංහස්වර ඇත්තාවූ කුසරජු හැර අන්‍යවූ ස්වාමියෙක් නම් තිට නැත්තේමයයි” කුසරජතෙම කීයේය.</div>
                </div>
                <div class="paragraph" para="14">
                    <span class="paranum">14</span>
                    <div class="bodytext">“එම්බා කුදිය, ඉදින් ඇත්සොඬට බඳු ඌරුයුග්ම ඇති ප්‍රභාවතී තෙමෝ තීගේ කීමෙන් මා බලන්නේ නම් මම කුසාවතී රාජධානියට පැමිණ ස්වර්ණමයවූ ග්‍රීවාභරණයක් තිට කරවන්නෙමි.</div>
                </div>
                <div class="paragraph" para="15">
                    <span class="paranum">15</span>
                    <div class="bodytext">“එම්බල කුදිය, ඇතුන්ගේ සොඬට බඳු ඌරුයුග්මයක් ඇති ප්‍රභාවතී තොමෝ තිගේ වචනයෙන් මා හා කථා කරන්නේ නම් මම කුසාවතී රාජධානියට පැමිණ තිට ස්වර්ණමයවූ ග්‍රීවාභරණයක් කරවන්නෙමි.</div>
                </div>
                <div class="paragraph" para="16">
                    <span class="paranum">16</span>
                    <div class="bodytext">“එම්බල කුදිය, ඇත්සොඬට බඳු ඌරුයුග්මය ඇති ප්‍රභාවතී තොමෝ මා හා සිනහ කරවන්නේ නම් මම කුසාවතී රාජ්‍යධානියට පැමිණ තිට ස්වර්ණමයවූ ග්‍රීවාභරණයක් කරවන්නෙමි.</div>
                </div>
                <div class="paragraph" para="17">
                    <span class="paranum">17</span>
                    <div class="bodytext">“එම්බල කුදිය, ඉදින් ඇත්සොඬට බඳු ඌරුයුග්ම ඇති ප්‍රභාවතිය ලවා මට මහත් කොට සිනහ කරවන්නේ නම් මම කුසාවතී රාජධානියට පැමිණ තිට ස්වර්ණමයවූ ග්‍රීවාභරණයක් කරවන්නෙමි</div>
                </div>
                <div class="paragraph" para="18">
                    <span class="paranum">18</span>
                    <div class="bodytext">“එම්බා කුදිය ඉදින් ඇත් සොඬට බඳු ඌරු යුග්ම ඇති ප්‍රභාවතිය ලවා අත්වලින් මා ස්පර්ශ කරවන්නේ නම් මම කුශාවතී රාජධානියට පැමිණ තිට ස්වර්ණමයවූ පළඳනාවක් කරවන්නෙමියි” කුශ රජතෙම කීයේය.</div>
                </div>
                <div class="paragraph" para="19">
                    <span class="paranum">19</span>
                    <div class="bodytext">“මේ රාජපුත්‍රීතොමෝ කුශරජු කෙරෙහි ස්වල්ප තරම්වූද සැපයක් නොලැබීයයි සිතම්. එහෙයින් අරක්කැමිව බැළමෙහෙ කරන්නාවූ මේ පුරුෂයා කෙරෙහි වැටුප් මිළයකින්ද ප්‍රයෝජන නැත්තෙකු වනකල්හි පිළිසඳර පමණකුත් නොකෙළේයයි” කුදී කීවාය.</div>
                </div>
                <div class="paragraph" para="20">
                    <span class="paranum">20</span>
                    <div class="bodytext">“ඒකාන්තයෙන් මේ කුදී මෙසේ නපුරු තෙපුල් කියන්නී ඉතා සියුම් ආයුධයකින් කුමක් හෙයින් දිව කැපීම නොලබාදැයි” ප්‍රභාවතිය කීවාය.</div>
                </div>
                <div class="paragraph" para="21">
                    <span class="paranum">21</span>
                    <div class="bodytext">“එම්බා ප්‍රභාවතිය, ඒ කුස රජහු තීගේ රූපයෙන්ද ආරෝහ පරිනාහ සම්පත්තියෙන්ද ප්‍රමාන නොකරව, ප්‍රිය දර්ශන ඇත්තිය. හෙතෙම මහත්වූ යශ පිරිවර ඇත්තෙකැයි හෘදයෙහි කොට ප්‍රිය කරව,</div>
                </div>
                <div class="paragraph" para="22">
                    <span class="paranum">22</span>
                    <div class="bodytext">“එම්බල ප්‍රභාවතිය, ඒ කුශ රජතුමා තිගේ රූප ලක්ෂණයෙන්ද උස මහතින්ද පමණ නොකරව, ප්‍රිය දර්ශන ඇත්තීය. හෙතෙම මහත් සම්පත් ඇත්තෙකැයි සිතෙහි කොට ප්‍රිය කරව.</div>
                </div>
                <div class="paragraph" para="23">
                    <span class="paranum">23</span>
                    <div class="bodytext">“එම්බල ප්‍රභාවතිය, ඒ කුශ රජතුමා තිගේ රූප ලක්ෂණයෙන්ද උස මහතින්ද පමණ නොකරව, මනොඥ තැනැත්තිය. හෙතෙම මහත් ශක්ති ඇත්තෙකැයි මෙනෙහි කොට ඔහුට ප්‍රිය කරව,</div>
                </div>
                <div class="paragraph" para="24">
                    <span class="paranum">24</span>
                    <div class="bodytext">“එම්බල ප්‍රභාවති, ඒ කුශරජතුමා තිගේ රූප ලක්ෂණයෙන්ද උස මහතින්ද ප්‍රමාණ නොකරව, මනොඥ තැනැත්තිය, හෙතෙම මහත් රටවල් ඇත්තෙකැයි සිතෙහි කොට ප්‍රිය කරව,</div>
                </div>
                <div class="paragraph" para="25">
                    <span class="paranum">25</span>
                    <div class="bodytext">“එම්බල ප්‍රභාවතිය, ඒ කුශ රජතුමා තිගේ ලක්ෂණ රූපයෙන්ද උස මහතින්ද ප්‍රමණ නොකරව, රුචිර තැනැත්තිය, හෙතෙම සියලු දඹදිව අග රජයයි මෙනෙහි කොට ඔහුට ප්‍රිය කරව,</div>
                </div>
                <div class="paragraph" para="26">
                    <span class="paranum">26</span>
                    <div class="bodytext">“එම්බල ප්‍රභාවතිය, ඒ කුශ රජතුමා තිගේ ලක්ෂණ රූපයෙන්ද උස මහතින්ද ප්‍රමාණ නොකරව, ප්‍රිය දර්ශන ඇත්තිය, හෙතෙම සිංහයන්ගේ ශබ්දයට සමාන ශබ්ද ඇත්තෙකැයි සිතෙහි කොට ඔහුට ප්‍රිය කරව.</div>
                </div>
                <div class="paragraph" para="27">
                    <span class="paranum">27</span>
                    <div class="bodytext">“එම්බල ප්‍රභාවතිය, ඒ කුශරජතුමා තීගේ රූප ලක්ෂණ රූපයෙන්ද උස මහතින්ද ප්‍රමාණ නොකරව, මනොඥ තැනැත්තිය, හෙතෙම ලීලාවෙන් යුක්ත ස්වර ඇත්තෙකැයි ඔහුට ප්‍රිය කරව.</div>
                </div>
                <div class="paragraph" para="28">
                    <span class="paranum">28</span>
                    <div class="bodytext">“එම්බල ප්‍රභාවතිය, ඒ කුශ රජතුමා තීගේ ලක්ෂණ රූපයෙන්ද උස මහතින්ද ප්‍රමාණ නොකරව, ප්‍රිය දර්ශන ඇත්තිය, ඒ රජතෙම මනාව එක්වූ ඝන ස්වර ඇත්තෙකැයි සිතෙහි කොට ඔහුට ප්‍රිය කරව,</div>
                </div>
                <div class="paragraph" para="29">
                    <span class="paranum">29</span>
                    <div class="bodytext">“එම්බල ප්‍රභාවතිය, ඒ කුශරජතුමා තීගේ ලක්ෂණ රූපයෙන්ද උස මහතින්ද ප්‍රමාණ නොකරව, මනොඥ තැනැත්තිය, ඒ කුශ රජතෙමේ සුන්දරවූ ස්වර ඇත්තෙකැයි සිතෙහි කොට ඔහුට කැමතිවෙව,</div>
                </div>
                <div class="paragraph" para="30">
                    <span class="paranum">30</span>
                    <div class="bodytext">“එම්බල ප්‍රභාවතිය, ඒ කුශ රජතුමා තීගේ ලක්ෂණ රූපයෙන්ද ආරෝහ පරිනාහ සම්පත්තියෙන්ද ප්‍රමාණ නොකරව, රුචිර තැනැත්තිය, ඒ රජතෙම මිහිරි බැවින් යුත් ස්වර ඇත්තෙකැයි සිතෙහි කොට ඔහුට කැමැතිවෙව.</div>
                </div>
                <div class="paragraph" para="31">
                    <span class="paranum">31</span>
                    <div class="bodytext">“එම්බල ප්‍රභාවතිය, ඒ කුශ රජතුමා තීගේ ලක්ෂණ රූපයෙන්ද ආරෝහ පරිනාහ සම්පත්තියෙන්ද ප්‍රමාන නොකරව, ප්‍රිය දර්ශන ඇත්තිය, ඒ රජතෙම සිය ගණන් ශිල්ප දත්තෙකැයි සිතෙහි කොට ඔහුට කැමතිවෙව.</div>
                </div>
                <div class="paragraph" para="32">
                    <span class="paranum">32</span>
                    <div class="bodytext">“එම්බල ප්‍රභාවතිය, ඒ කුශ රජතුමා තීගේ රූප ලක්ෂණයෙන්ද ආරෝහ පරිනාහ සම්පත්තියෙන්ද ප්‍රමාණ නොකරව, රුචිර තැනැත්තිය, ඒ රජතෙම නොබිඳුන ක්ෂත්‍රීය වංශ ඇත්තෙකැයි සිතෙහි කොට ඔහුට කැමතිවෙව.</div>
                </div>
                <div class="paragraph" para="33">
                    <span class="paranum">33</span>
                    <div class="bodytext">“එම්බල ප්‍රභාවතිය, ඒ කුශ රජතුමා තීගේ ලක්ෂණ රූපයෙන්ද ආරෝහන පරිනාහයෙන්ද ප්‍රමාණ නොකරව, ප්‍රිය දර්ශන ඇත්තිය. ඒ රජතෙම ශක්‍රයා විසින් දෙනලද කුශතණවලට සමාන නම් ඇත්තෙකැයි හෘදයෙහි කොට ප්‍රිය කරවයි” කුදී කීවාය.</div>
                </div>
                <div class="paragraph" para="34">
                    <span class="paranum">34</span>
                    <div class="bodytext">“දේවයන් වහන්ස, මේ රජවරු සත්දෙනා දර්පිත වූවාහු සියල්ලෝ යුද්ධයට සැරසී සිටිත්. ප්‍රාකාරය මැඩගෙණ ඇතුල්වන්ට පෙර මේ ප්‍රභාවතිය ඔවුන්වෙත පමුණුවත්වායි” ඇමතියෝ කීහ.</div>
                </div>
                <div class="paragraph" para="35">
                    <span class="paranum">35</span>
                    <div class="bodytext">“යම්කෙකෙක් මා නසන්ට මෙහි පැමිණියාහුද, ඒ රජුන් සත් දෙනාට මම මේ ප්‍රභාවතිය සත් කඩක් කොට කපා දෙන්නෙමියි” පිය රජතෙම කීයේය.</div>
                </div>
                <div class="paragraph" para="36">
                    <span class="paranum">36</span>
                    <div class="bodytext">රන්වන්වූ ස්වර්ණයෙන් සැරසිලි කරණ ලද කෝශෙය්‍ය වස්ත්‍ර හැන්දාවූ රාජපුත්‍රීතොමෝ හුන් තැනින් නැගිට්ටේය. කඳුළු පිරුනාවූ ඇස්වලින් යුක්තව දාසී සමූහයා විසින් පිරිවරණ ලද්දී (මව ලඟට ගොස් වැද හඬමින් මෙසේ කීවාය.)</div>
                </div>
                <div class="paragraph" para="37">
                    <span class="paranum">37</span>
                    <div class="bodytext">“මෑණියෙනි, ඒකාන්තයෙන් පස්වැදෑරුම්වූ සුනු වලින් ගල්වන ලද දළමය මට ඇති කැඩපතෙහි බලා සරසන ලද යහපත්වූ නේත්‍ර ඇති පහවූ රජස් ඇති පිළිකාදී දෝෂ නැත්තාවූ ඒ මාගේ යහපත් මුහුණ රජුන් විසින් වනයෙහි හැර දමන ලදුව තබන්නේය.</div>
                </div>
                <div class="paragraph" para="38">
                    <span class="paranum">38</span>
                    <div class="bodytext">“මෑණියෙනි, කාලවර්ණවූ උස්වූ කෙළවරවල් ඇති මෘදුවූ සඳුන් කල්ක ගල්වන ලද්දාවූ මාගේ ඒ කේශයන් සොහොන් මැද රැස්වූ ගිජුලිහිණියෝ පා වලින් පැහැර අදින්නාහුයයි සිතම්.</div>
                </div>
                <div class="paragraph" para="39">
                    <span class="paranum">39</span>
                    <div class="bodytext">“තඹවන් නිය ඇත්තාවූ මනා ලොම් ඇත්තාවූ මෘදුවූ සඳුන් කල්ක ගල්වන ලද්දාවූ මාගේ ඒ බාහු යුග්මය සිඳින ලද්දාවූ රජුන් විසින් වනයෙහි හැර දමන ලද්දාහු වෙත්. මෑණියෙනි, ඒ මාගේ බාහු යුග්මය කව්ඩා හැරගෙණ කඩ කඩා කමින් කැමති පරිදි යන්නේයයි සිතම්.</div>
                </div>
                <div class="paragraph" para="40">
                    <span class="paranum">40</span>
                    <div class="bodytext">“මෑණියෙනි, ස්වර්ණමය තල් ගෙඩි බඳුවූ නොඑල්බෙන්නාවූ සියුම් වූ කශී සඳුන්වලින් නිතර සේවනය කරණ ලද මාගේ ඒ පයෝධර වෙත්. මාගේ පයෝධරයන්හි සිවල් තෙම කුශයෙන් උපන්නාවූ ළදරු පුත්‍රයෙක් මවගේ පයෝධරයන්හි මෙන් එල්ඹෙන්නේ යයි සිතම්.</div>
                </div>
                <div class="paragraph" para="41">
                    <span class="paranum">41</span>
                    <div class="bodytext">“මෑණියෙනි, පුළුල්වූ මනාව තලා වඩනලද රුවන් මෙවුල්දමින් නිතර සෙව්නාලද ඒ මාගේ උකුල රජුන් විසින් විසින් සිඳිනලද නිර්වස්ත්‍රව වනයෙහි දමනලද්ද හිවල් සමූහයෝ එහා මෙහා අදිත්යයි සිතම්.</div>
                </div>
                <div class="paragraph" para="42">
                    <span class="paranum">42</span>
                    <div class="bodytext">“මෑණියෙනි, ශුනකයෝද කව්ඩෝද සිවල්ලුද යම් අන්‍යවූ දළ ඇති සත්තු වෙත්නම් ඔව්හුද යන සියල්ලෝ ප්‍රභාවතීවූ මාගේ මස් අනුභවකොට ජරා නැත්තෝ වන්නාහු යයි සිතම්.</div>
                </div>
                <div class="paragraph" para="43">
                    <span class="paranum">43</span>
                    <div class="bodytext">“මෑණියෙනි, ඉදින් දුර යන්නාවූ රජවරු මාගේ මස් ගෙණ යන්නාහු නම් ඇට ඉල්වාගෙණ මාර්ගයන් අතර එය දවව්යයි” ප්‍රභාවතී තොමෝ අඩමින් කීවාය.</div>
                </div>
                <div class="paragraph" para="44">
                    <span class="paranum">44</span>
                    <div class="bodytext">“මෑණියෙනි, ඒ දැවූ තැන මල්වතු කරවා එහි කිනිහිරි ගස් රෝපනය කරව, හිම ඍතුන්ගේ හිම වැටෙන කාලය ඉක්මගිය කල්හි හෙවත් මැදින් මාසයෙහි යම් කලෙක ඒ ගස් මල් පිපෙන්නාහුද එකල්හි මෑණියෙනි ප්‍රභාවතී තොමෝ මෙබඳු වර්ණ ඇත්තීයයි මා සිහි කරවයි” මෙසේ වැළපුනාය.</div>
                </div>
                <div class="paragraph" para="45">
                    <span class="paranum">45</span>
                    <div class="bodytext">ඒ ප්‍රභාවතියගේ මවවූ දෙවඟනකට බඳු වර්ණ ඇති රජ මෙහෙසිතොමෝ ආසනයෙන් නැගිට රජු වෙතට ගොස් සිටියාය. මදු රජහුගේ අන්තඃපුරයෙහි රජු ඉදිරියෙහි තබන ලද පොරොවද මස්ළොඹුවද දැක වැළපෙමින් මෙසේ කීවාය.</div>
                </div>
                <div class="paragraph" para="46">
                    <span class="paranum">46</span>
                    <div class="bodytext">“මනා සංයමවූ කෘෂවූ මධ්‍ය ප්‍රදේශ ඇති මාගේ දුව මේ පොරොවෙන් නසා රජුන්ට දෙන්නෙහි යයි සිතමියි දේවීතොමෝ කීවාය.</div>
                </div>
                <div class="paragraph" para="47">
                    <span class="paranum">47</span>
                    <div class="bodytext">“එම්බා දියණිය, වැඩ කැමතිවූ මාගේ වචනය නො කෙළේය. එබැවින් ඒ නුඹ අද ලේවලින් ගැවසුනි මාත්‍යු රාජයාගේ භවනයට යන්නෙහිය.</div>
                </div>
                <div class="paragraph" para="48">
                    <span class="paranum">48</span>
                    <div class="bodytext">“යමෙක් ඒකාන්තයෙන් කරුණු දක්නාවූ හිතවතුන්ගේ කීම නොකරන්නේද, එබඳු පුරුෂතෙම මෙසේ ව්‍යසනයට පැමිණේ. මෙයින් වැඩි දුකටද පැමිණේ.</div>
                </div>
                <div class="paragraph" para="49">
                    <span class="paranum">49</span>
                    <div class="bodytext">“දියණියනි, ඉදින් ඔබ කුශරජු විසින් ජාතක කළා වූ මනොඥ දර්ශන ඇත්තාවූ රන්මිණි මෙවුල් දරන්නාවූ නෑ සමූහයා විසින් පුදනලද ක්ෂත්‍රිය කුමාරයෙකු දරන්නෙහි නම් යමයාගේ ගෙදරට නොයන්නෙහිය.</div>
                </div>
                <div class="paragraph" para="50">
                    <span class="paranum">50</span>
                    <div class="bodytext">“සුන්දරවූ යම් කුශරාජ භවනයෙක්හි බෙර වැයීම් ආදී තූර්‍ය්‍ය නාද පවතියිද මංගල හස්තිතෙම කුඤ්ච නාද කෙරේද, ඊට වඩා මෙහි කිනම් සැපයක්ද?</div>
                </div>
                <div class="paragraph" para="51">
                    <span class="paranum">51</span>
                    <div class="bodytext">“සුන්රදවූ යම් කුශරාජ භවනයෙක්හි මංගල අශ්ව තෙම හේසාරව කෙරේද, දොරටුව වෙත මනාව හික්මුණු ගාන්ධර්ව කුමාරයෙක් නොයෙක් තූර්‍ය්‍යභාණ්ඩ ගෙණ උපහාර කෙරේද, ඊට වඩා මෙහි කිනම් සුවයක්ද?,</div>
                </div>
                <div class="paragraph" para="52">
                    <span class="paranum">52</span>
                    <div class="bodytext">“මොනරුන් හා කොස්වා ලිහිණින් කළ හඬ ඇති කොව්ලන් විසින් මනාව පවත්වන ලද නාද ඇති සුන්දරවූ කුශරාජ කුලයෙහිවූ ඒ සැපතට වඩා මෙහි කිනම් සැපයක් දැයි” මව් බිසව කීවාය</div>
                </div>
                <div class="paragraph" para="53">
                    <span class="paranum">53</span>
                    <div class="bodytext">“යම් රජෙක් අප මේ දුකින් මුදන්නේද, සතුරන් මඩින්නාවූ අන් රජුන්ගේ රටවල්යටත් කරන්නාවූ මහත් ප්‍රඥා ඇති ඒ කුශ රජතෙම දැන් කොහිවෙසේදැයි” මව කීවාය.</div>
                </div>
                <div class="paragraph" para="54">
                    <span class="paranum">54</span>
                    <div class="bodytext">“යම් රජෙක් අප මේ දුකින් මුදන්නේද ඒ සතුරන් මඩින්නාවූ අන් රජුන්ගේ රටවල් යටත් කරන්නාවූ මහත් ප්‍රඥා ඇති කුශ රජතෙම මෙහිම වෙසේයයි ප්‍රභාවතී” කීවාය.</div>
                </div>
                <div class="paragraph" para="55">
                    <span class="paranum">55</span>
                    <div class="bodytext">“තී උමතුව කියන්නෙහිද, නොහොත් අඥාන බැවින් මුළාවම කියන්නෙහිද, ඉදින් කුසරජතෙම ආයේ නම් කුමක් හෙයින් අපි එය නොදනිමුදැයි?” මව කීවාය.</div>
                </div>
                <div class="paragraph" para="56">
                    <span class="paranum">56</span>
                    <div class="bodytext">“මේ කුශරජතෙම අරක්කැමිකම් කරන්නාවූ පුරුෂයෙක් වූයේ කුමරියන්ගේ අන්තඃපුර අතර කැසපට දැඩිකොට බැඳගෙණ නැබුරුව වලන් සෝදායයි” ප්‍රභාවතී තොමෝ දැක්වූවාය.</div>
                </div>
                <div class="paragraph" para="57">
                    <span class="paranum">57</span>
                    <div class="bodytext">“තී කුළුපොතු ස්ත්‍රියක්වෙහිද, නැතහොත් සැඩොලියක්වෙහිද, නොහොත් කුලය දූෂණය කරන්නියක් වෙහිද මදුරජකුලයෙහි උපන්නාවූ තී තම ස්වාමියා කෙසේ නම් දාසයෙකු කරන්නෙහිදැයි” මව පරිහාස කළාය.</div>
                </div>
                <div class="paragraph" para="58">
                    <span class="paranum">58</span>
                    <div class="bodytext">“මෑණියෙනි, ඔබට යහපතක් වේවා. මම කුළුපොතු ස්ත්‍රියක් නොවෙමි. සැඩොලියක්ද නොවෙමි. කුල දූෂණ කරන්නියක්ද නොවෙමි. මේ තෙම ඔක්කාක රාජ පුත්‍රවූ කුශරජවේ. නුඹ වනාහි දාසයෙකැයි හඟින්නෙහියයි” ප්‍රභාවතී කීවාය.</div>
                </div>
                <div class="paragraph" para="59">
                    <span class="paranum">59</span>
                    <div class="bodytext">“මෑනියෙනි, ඔබට යහපතක් වේවා. යම් රජෙක් හැම කල්හි විසිදහසක් බමුණන්ට වළඳවාද, ඒ ඔක්කාක පුත්‍රවූ මේ කුශරජවේ. නුඹදාසයෙකැයි හඟින්නෙහිද,</div>
                </div>
                <div class="paragraph" para="60">
                    <span class="paranum">60</span>
                    <div class="bodytext">“මෑනියෙනි, ඔබට යහපතක්වේවා, යම් රජකුගේ හැමකල්හි ඇතුන් විසිදහසක් යොදද්ද, ඒ මේ ඔක්කාක පුත්‍රවූ කුශරජවේ. නුඹ දාසයෙකැයි සිතන්නෙහිද,</div>
                </div>
                <div class="paragraph" para="61">
                    <span class="paranum">61</span>
                    <div class="bodytext">“මෑනියෙනි, ඔබට යහපතක්වේවා යම් රජකුගේ හැමකල්හි අසුන් විසිදහසක් යොදද්ද, ඒ මේ ඔක්කාක පුත්‍රවූ කුශරජවේ. නුඹදාසයෙකැයි හඟින්නෙහිද,</div>
                </div>
                <div class="paragraph" para="62">
                    <span class="paranum">62</span>
                    <div class="bodytext">“මෑනියෙනි, ඔබට යහපතක්වේවා යම් රජකුගේ හැමකල්හි රථ විසිදහසක් යොදද්ද ඒ මේ ඔක්කාක පුත්‍රවූ කුශරජවේ නුඹ දාසයෙකැයි හඟින්නෙහිද?</div>
                    <div class="bodytext">“මෑනියනි, ඔබට යහපතක්වේවා, යම්රජකුගේ හැම කල්හි වෘෂභයන් විසිදාහක්යොදද්ද, ඒ මේ ඔක්කාක පුත්‍රවූ කුසරජවේ. නුඹ දාසයෙකැයි හඟින්නෙහිද?</div>
                </div>
                <div class="paragraph" para="63">
                    <span class="paranum">63</span>
                    <div class="bodytext">“මෑනියෙනි, ඔබට යහපතක්වේවා. යම් රජෙකුගේ හැමකල්හි දෙනුන් විසිදාහක් දෙවනු ලබද්ද, ඒ මේ ඔක්කාක පුත්‍රවූ කුශරජවේ. නුඹ දාසයෙකැයි හඟින්නෙහිදැයි” ප්‍රභාවතී කීවාය.</div>
                </div>
                <div class="paragraph" para="64">
                    <span class="paranum">64</span>
                    <div class="bodytext">“අඥාන තැනැත්තිය, යම්හෙයකින් මහත් බල ඇත්තාවූ මැඩියෙකුගේ වෙසින් ආ නාගයෙකු මෙන් ආවාවූ ඒ ක්ෂත්‍රිය රජහු මට නොකීයෙහිද, එහෙයින් ඒකාන්තයෙන් තී විසින් නපුරක් කරණලදැයි” පියරජ ගරහමින් කීයේය.</div>
                </div>
                <div class="paragraph" para="65">
                    <span class="paranum">65</span>
                    <div class="bodytext">“රථෙශ්වරවූ මහරජ, අප්‍රසිද්ධ වේශයෙන් මෙහි පැමිණියාවූ ඔබ දැන නොගත්තෙමු, යන යමක්වේද, නුඹ වහන්සේ අපගේ ඒ වරද ක්ෂමාකළ මැනවැයි” මදුරජතෙම කීයේය.</div>
                </div>
                <div class="paragraph" para="66">
                    <span class="paranum">66</span>
                    <div class="bodytext">“දේවයෙනි, යම්බඳුවූ මම අරක්කැමියෙක් වූයෙම්ද, මා වැන්නෙකුට එය සුදුසු නොවේ. එහෙයින් ඔබම මට පැහැදෙනු මැනව. තොප විසින් නපුරුකොට කරණලද්දක් නැත්තේයයි” කුසරජ තෙම කීයේය.</div>
                </div>
                <div class="paragraph" para="67">
                    <span class="paranum">67</span>
                    <div class="bodytext">“අඥාන තැනැත්තිය, යව මහත්බල ඇත්තාවූ කුසරජු ක්ෂමාකරව, ක්ෂමාකරණලද්දාවූ ඒ කුසරජතෙම තිට ජීවිතය දෙන්නේයයි” පියරජ කීයේය.</div>
                </div>
                <div class="paragraph" para="68">
                    <span class="paranum">68</span>
                    <div class="bodytext">දෙවඟනකට බඳුවූ ප්‍රභාවතී තොමෝ පියරජුගේ වචනය අසා සිරසින් වැටී මහත්බල ඇත්තාවූ කුසරජහු පා අල්වාගත්තේය.</div>
                </div>
                <div class="paragraph" para="69">
                    <span class="paranum">69</span>
                    <div class="bodytext">“දේවයන් වහන්ස, යම් මේ රාත්‍රීහු ඉක්ම ගියාහුද, ඒ මේ සියලුම රාත්‍රීහු ඔබගෙන් වෙන්ව ඉක්ම ගියාහුය. ඔබගේ පාදයන් හිසින් වඳිමි. රථ ශ්‍රේෂ්ඨය, මට නොකිපුන මැනව,</div>
                </div>
                <div class="paragraph" para="70">
                    <span class="paranum">70</span>
                    <div class="bodytext">“මහරජ, ඔබට සත්‍යවූ ප්‍රතිඥාවක්දෙමි. මාගේ ඒ ප්‍රතිඥාව අසනු මැනව, මම නැවත ඔබට අප්‍රියවූවක් නොකරන්නෙමි.</div>
                </div>
                <div class="paragraph" para="71">
                    <span class="paranum">71</span>
                    <div class="bodytext">“මහරජ, ඉදින් මෙසේ යාඥාකරන්නාවූ මාගේ වචනය නොකරන්නෙමි නම් දැන් පිය රජතෙම මා මරා සත් රජුන්ට දෙන්නේයයි” ප්‍රභාවතී කීවාය.</div>
                </div>
                <div class="paragraph" para="72">
                    <span class="paranum">72</span>
                    <div class="bodytext">“තී විසින් මෙසේ යාඥා කරණු ලබන කල්හි කුමක් හෙයින් තීගේ වචනය නොකරන්නෙම්ද, සුන්දරිය, තිට කෝප නැත්තේවෙමි. ප්‍රභාවතිය, තී භය නොවෙව,</div>
                </div>
                <div class="paragraph" para="73">
                    <span class="paranum">73</span>
                    <div class="bodytext">“රාජපුත්‍රිය, මමද තිට සත්‍යවූ ප්‍රතිඥාවක්දෙමි මාගේ ප්‍රතිඥාව අසව, මම නැවත තිට අප්‍රියවූවක්ද නොකරන්නෙමි.</div>
                </div>
                <div class="paragraph" para="74">
                    <span class="paranum">74</span>
                    <div class="bodytext">“මනා කටිප්‍රදෙශ ඇත්තිය, තිට කැමැත්තෙන්ම බොහෝවූ දුක ඉවසමි ප්‍රභාවතිය මද්ද රාජකුලය නසා තී ගෙණයන්ට පොහොසත්ද වෙමියි” කුස රජතෙම කීයේය.</div>
                </div>
                <div class="paragraph" para="75">
                    <span class="paranum">75</span>
                    <div class="bodytext">“නොයෙක් අලංකාරයෙන් විසිතුරුවූ රථවල මනාව හික්මුනු අසුන් යොදත්වා එකල්හි සතුරන් නසන්නාවූ මාගේ පරාක්‍රමය බලව්යයි” කුස රජතෙම කීයේය.</div>
                </div>
                <div class="paragraph" para="76">
                    <span class="paranum">76</span>
                    <div class="bodytext">එහි මදුරජහුගේ අන්තඃපුරයෙහි සිංහයෙකු මෙන් බැබලීම් කරන්නාවූද අත්පොළොසන් දෙන්නාවූද ඔහු ස්ත්‍රීහු කවුළු හැර බැළුවාහුය.</div>
                </div>
                <div class="paragraph" para="77">
                    <span class="paranum">77</span>
                    <div class="bodytext">ඉක්බිති කුසරජතෙම හස්තිරාජයෙකු පිටට නැග ප්‍රභාවතියද නංවාගෙණ යුද්ධ භූමියට බැස සිංහනාදයෙන් නාද කෙළේය.</div>
                </div>
                <div class="paragraph" para="78">
                    <span class="paranum">78</span>
                    <div class="bodytext">නාදකරන්නාවූ ඔහුගේ ඒ නාදය අසා සිංහයෙකුගේ නාදය ඇසූ සෙසු මෘගයන් මෙන් කුස රජහුගේ ශබ්දයට භයින් පෙළුනාවූ රජවරු සිහිනැතිව පැන දිව්වාහුය.</div>
                </div>
                <div class="paragraph" para="79">
                    <span class="paranum">79</span>
                    <div class="bodytext">හස්ත්‍යාරෝහකයෝද සේනාවෙහි සිටියාහුද රථිකයෝද පාබල සේනාවෙහි වූවෝද යන සියල්ලෝ කුස රජුගේ හඬනිසා බියෙන් පෙළුනාහු ඔවුනොවුන් සිඳ ගණිත්.</div>
                </div>
                <div class="paragraph" para="80">
                    <span class="paranum">80</span>
                    <div class="bodytext">ඒ යුද්ධ භුමියෙහි කුස රජහුගේ පරාක්‍රමය දැක සතුටුසිත් ඇතිවූ සක්දෙව් රජතෙම වේරෝචන නම් මැණිකක් දුන්නේය.</div>
                </div>
                <div class="paragraph" para="81">
                    <span class="paranum">81</span>
                    <div class="bodytext">ඇත්කඳ පිටට නැංගාවූ ඒ කුසරජතෙම ඒ යුද්ධය දිනා වෙරෝචන නම් මැණිකක් ලැබ නගර නම් පුරයට ඇතුල්වූයේය.</div>
                </div>
                <div class="paragraph" para="82">
                    <span class="paranum">82</span>
                    <div class="bodytext">ඒ සත්රජුන් ජීවග්‍රාහයෙන් අල්වාගෙණ ඔවුන්ගේම උතුරු සළුවලින් පිටි අත්කොට “බැඳ දේවයන් වහන්ස, මේ ඔබගේ සතුරෝ යයි” මයිලනුවූ මදුරජහට පාවා දුන්නේය.</div>
                </div>
                <div class="paragraph" para="83">
                    <span class="paranum">83</span>
                    <div class="bodytext">“මේ සියල්ලෝම ඔබගේ වසඟයට පැමිණියාහුය. ඔබගේ සතුරෝ විනාශ කරණලදහ. ඔබට කැමැත්තක් කරව. ඔබ විසින් ඔවුන් මුදන්නේ හෝ වේවා. නසන්නේ හෝ වේවායි” කීයේය.</div>
                </div>
                <div class="paragraph" para="84">
                    <span class="paranum">84</span>
                    <div class="bodytext">“මහරජ මොව්හු ඔබගේම සතුරෝ වෙත්. ඔව්හු මාගේ සතුරෝ නොවෙත්. ඔබම අපගේ අධිපතියාවෙයි. එබැවින් ඔවුන් මුදනු හෝ වේවා නසනු හෝ වේවායි” මදු රජතෙම කීයේය.</div>
                </div>
                <div class="paragraph" para="85">
                    <span class="paranum">85</span>
                    <div class="bodytext">“දේවයෙනි, මේ දිව්‍ය කන්‍යාවන් බඳු යහපත්වූ ඔබගේ දූවරු සත් දෙනෙක් වෙත් ඔවුන්ගෙන් එක එකා බැගින් ඒ රජවරුන්ට දෙව, ඒ රජවරු සත්දෙනා ඔබගේ බෑනාවරුවෙත්වායි” කුසරජතෙම කීයේය.</div>
                </div>
                <div class="paragraph" para="86">
                    <span class="paranum">86</span>
                    <div class="bodytext">“මහරජ, අපටද ඔවුන්ටද යන අපි සියල්ලන්ටම ඔබ වහන්සේ අධිපතිවෙහියි නුඹ වහන්සේම ඔවුන්ගෙන් යම්රජෙකුට යම්කුමරියක් කැමැත්තෙහි නම් ඇය ඔහුට දෙවයි.” මදුරජතෙම කීයේය.</div>
                </div>
                <div class="paragraph" para="87">
                    <span class="paranum">87</span>
                    <div class="bodytext">“එකල්හි සිංහස්වර ඇත්තාවූ කුසරජතෙම මදු රජගේ දූවරු ඒ රජුන්ගෙන් එක එක රජෙකුට එක එක කුමරිය දුන්නේය.</div>
                </div>
                <div class="paragraph" para="88">
                    <span class="paranum">88</span>
                    <div class="bodytext">එකල්හි ඒ රජවරු සත්දෙනා ඒ ස්ත්‍රී ලාභයෙන් සිංහස්වර ඇති කුස රජු කෙරෙහි සතුටුවූවාහු පිනා ගියාහු ස්වකීය රටවලට ගියාහුය.</div>
                </div>
                <div class="paragraph" para="89">
                    <span class="paranum">89</span>
                    <div class="bodytext">මහත් බල ඇත්තාවූ කුසරජතෙම ප්‍රභාවතී දේවියද වේරෝචන නම්වූ යහපත් මෑණිකද ගෙණ කුශාවති රාජධානියට ගියේය.</div>
                </div>
                <div class="paragraph" para="90">
                    <span class="paranum">90</span>
                    <div class="bodytext">“එක රථයෙක්හි යන්නාවූ කුශාවතී රාජධානියට ප්‍රවිෂ්ට වන්නාවූ ඒ දෙදෙනා වර්ණයෙන් හා රූපයෙන් සමානවූහ. මාණික්‍යරත්නයාගේ ආනුභාවයෙන් ඔවුනොවුන් ඉක්මවා නොබැබළුෑහ.</div>
                </div>
                <div class="paragraph" para="91">
                    <span class="paranum">91</span>
                    <div class="bodytext">“මව්තොමෝ පුත්‍රයා හා එක්වීය. ඒ අඹු සැමි දෙදෙනාද එකල්හි සමගිවූවාහුය. එතැන්පටන් දිවි ඇතිතාක් සමෘද්ධවූ පෘථිවියෙහි සතුටින් වාසය කළාහුයයි” වදාළේය.</div>
                </div>
            </div>
            <div class="centre ct_sutta ending">කුසජාතකං පඨමං.</div>
        </div>
        <div class="subhead ct_sutta" node-id="51132">
            <span class="subhead ct_sutta">532. සොණනන්ද ජාතකය</span>
            <div class="subhead-contents">
                <div class="paragraph" para="92">
                    <span class="paranum">92</span>
                    <div class="bodytext">“ස්වාමීනි, තාපසයන් වහන්ස, ඔබ වහන්සේ දෙවතාවෙක් වෙහිද ගන්ධර්වයෙක් වෙහිද, නොහොත් පුරින්දද නම්වූ ශක්‍රයා වෙහිද, මනුෂ්‍යවූ ඍද්ධි ඇත්තෙක් වෙහිද, අපි ඔබ වහන්සේ කෙසේ දනිමුදැයි” මනොජ නම් රජතෙම ඇසීය.</div>
                </div>
                <div class="paragraph" para="93">
                    <span class="paranum">93</span>
                    <div class="bodytext">“රාජ්‍ය භාරය දරණ බැවින් භාරත නම් රජතුමනි, මම දෙවියෙක් නොවෙමි. ගන්ධර්වයෙක්ද නොවෙමි. පුරින්දද නම් ශක්‍රයාද නොවෙමි. මනුෂ්‍යවූ ඍර්ධි ඇත්තෙක්වෙමි. මෙසේ මාදනුවයි” නන්ද නම් තාපසතෙම තීයේය.</div>
                </div>
                <div class="paragraph" para="94">
                    <span class="paranum">94</span>
                    <div class="bodytext">“පින්වතා විසින් මේ මහත්වූ කාය වෙය්‍යාවතික කර්මය කරණලද ස්වභාව ඇත්තේය. එනම් පින්වතා වර්ෂාව වස්නා කල්හි වර්ෂාව වැළකීම කෙළේය.</div>
                </div>
                <div class="paragraph" para="95">
                    <span class="paranum">95</span>
                    <div class="bodytext">“තවද පින්වත් තෙමේ දරුණුවූ සුළඟ හා අව්ව ඇතිකල්හි සිහිල් සෙවන කෙළේය. තවද පින්වත් තෙමේ සතුරන් මධ්‍යයෙහි ඊ පහරින් රැක්මද කෙළේය.</div>
                </div>
                <div class="paragraph" para="96">
                    <span class="paranum">96</span>
                    <div class="bodytext">“තවද පින්වතා ඒ සමෘද්ධ රටවල්වල වැසියන් අපට වසඟවූවන් කෙළේය. තවද පින්වතා ඒ සියයක් රජුන් අප අනුව යන්නවුන් කෙළේය.</div>
                </div>
                <div class="paragraph" para="97">
                    <span class="paranum">97</span>
                    <div class="bodytext">“අපි පින්වතාට සතුටු වූවාහුය. පින්වතා යම් සම්පත්තියක් කැමැත්තෙහි නම් එය ඉල්වාගනු මැනව. ඇත්යානාවක්ද අශ්වරථයක්ද අලංකාරයෙන් සැරසූ ස්ත්‍රීන්ද සිත්කළුවූ ගෙවල්ද යන මොවුන් පින්වතාට අපි දෙන්නෙමු.</div>
                </div>
                <div class="paragraph" para="98">
                    <span class="paranum">98</span>
                    <div class="bodytext">“නොහොත් අඟුරටෙහි රාජ්‍යය හෝ මගධරට රාජ්‍යය හෝ අපි පින්වතාට දෙන්නෙමු. තවද අස්සක නම් රට හෝ අවන්ති නම් රට හෝ සතුටු සිත් ඇත්තාවූ අපි ඔබට දෙමු.</div>
                </div>
                <div class="paragraph" para="99">
                    <span class="paranum">99</span>
                    <div class="bodytext">“රාජ්‍යයෙන් භාගයක් හෝ අපි පින්වතාට දෙන්නෙමු ඉදින් සියලු දඹදිව රාජ්‍යයෙන් ප්‍රයෝජන ඇත්තේ නම් එයද දෙමි. යමක් කැමැත්තෙහිද එය අනුශාසනා කරවයි.” රජතෙම කීයේය.</div>
                </div>
                <div class="paragraph" para="100">
                    <span class="paranum">100</span>
                    <div class="bodytext">“මහරජ, මට රාජ්‍යයෙන් හෝ නගරයෙන් හෝ ධනයෙන් හෝ ප්‍රයෝජන නැත්තේය. තවද ජනපදයෙන් ප්‍රයෝජනයක් මට විද්‍යමාන නොවේයයි” නන්ද පණ්ඩිතතෙම කීයේය.</div>
                </div>
                <div class="paragraph" para="101">
                    <span class="paranum">101</span>
                    <div class="bodytext">“මහරජ, පින්වත්හුගේම රාජ්‍යයෙහි අණ පවත්නා තන්හිවූ ආරණ්‍යයෙහි එක් අසපුවක් ඇත්තේය. ඒ අසපුවෙහි මගේ පියාද, මවද යන දෙදෙන වසත්.</div>
                </div>
                <div class="paragraph" para="102">
                    <span class="paranum">102</span>
                    <div class="bodytext">“ඒ පූර්වාචාර්‍ය්‍යයන් කෙරෙහි පිනක් කරන්ට මම නොලබමි. එබැවින් පින්වත්හු අධිපතිකොට ඇති පිරිවර සමග ගොස් සොණපණ්ඩිතයන් ආයතිසංවරය ඉල්ලමුයි හෙවත් ක්ෂමා කරවන්නෙමුයි” නන්ද පණ්ඩිතතෙම වර ඉල්විය.</div>
                </div>
                <div class="paragraph" para="103">
                    <span class="paranum">103</span>
                    <div class="bodytext">“බ්‍රාහ්මණය, මට යමක් කියන්නෙහිද ඔබගේ ඒ මවනය කරමි. මේ කරුණද අපට කියනු මැනව. ඒ ක්ෂමාව ඉල්වන්නෝ කෙතෙක් වෙත්වායි කියන්නෙහිද?</div>
                </div>
                <div class="paragraph" para="104">
                    <span class="paranum">104</span>
                    <div class="bodytext">“සියයකින් වැස්වූ දනව්වැසි ගෘහපතියෝද මහාසාර වූ මනාව උපන්නාවූ යස පිරිවර ඇත්තාවූ මේ සියලු රජවරුද මනොජ නම් රජවූ පින්වත් තෙමේද, යන සමාව ඉල්වන්නෝ වන්නාහු නම් ප්‍රමාණ වෙත්යයි” නන්ද පණ්ඩිතතෙම කීයේය.</div>
                </div>
                <div class="paragraph" para="105">
                    <span class="paranum">105</span>
                    <div class="bodytext">“ඇතරුවෝ ඇතුන්ද අසරුවෝ අසුන්ද යොදත්වා. සාරථිය රථය සරසව, ඇතුන් අසුන් රථයන් සැරැසියයුතු භාණ්ඩයන් ගනිව්. රථයෙහි තිබූ ධ්වජ පාදයන්හි ධ්වජ ඔසවත්වා. යම් අසපුවෙක්හි කොශිය ගොත්‍ර ඇති තාපසතෙම වාසයකෙරේද, ඒ අසපුවට යන්නෙමියි” රජතෙම විධාන කෙළේය.</div>
                </div>
                <div class="paragraph" para="106">
                    <span class="paranum">106</span>
                    <div class="bodytext">ඉක්බිති ඒ රජතෙම සිව්රඟ සෙනගින් පිරිවරණ ලද්දේ නුවරින් පිටත්වූයේය. කොශිය ගොත්‍ර ඇති තාපස තෙම යම් අසපුවෙක්හි වෙසේද, රජතෙම පිරිවර සමග සිත්කළුවූ ඒ අසපුවට ගියේය.</div>
                </div>
                <div class="paragraph" para="107">
                    <span class="paranum">107</span>
                    <div class="bodytext">“කොළොම් ලීයෙන් කළාවූ කද සතර අහසඟුලක් උරහිස ස්පර්ශනොකරමින් එයි. දියගෙණඊමට යන්නා වූ කවර නම් කෙනෙකුන්ගේ මේ කදදැයි” මනෝජ රජතෙම ඇසීය.</div>
                </div>
                <div class="paragraph" para="108">
                    <span class="paranum">108</span>
                    <div class="bodytext">“මහරජ, සීලාචාරසම්පන්න තාපසයෙක්වූ මම සෝණ නම් වෙමි. රෑ දාවල් අනලස්ව මව් පියන් පෝෂණය කරමි.</div>
                </div>
                <div class="paragraph" para="109">
                    <span class="paranum">109</span>
                    <div class="bodytext">“මහරජ, වනයෙහිවූ පලවැලද අලමුල්ද හැර ගෙණවුත් පෙර කළගුණ සිහිකරමින් මම මව්පියන් පෝෂණය කරමියි” සෝණ පණ්ඩිතතෙම කීයේය.</div>
                </div>
                <div class="paragraph" para="110">
                    <span class="paranum">110</span>
                    <div class="bodytext">“යම් අසපුවෙක්හි කෝශිය ගොත්‍ර ඇති තාපස තෙම වාසය කෙරේද, අපි ඒ අසපුවට යන්ට කැමැත්තෙමු. සෝණපණ්ඩිතයෙනි, යම් මගකින් ඒ අසපුවට යමුද, අපට ඒ මගකියනු මැනවැයි” රජතෙම කීයේය.</div>
                </div>
                <div class="paragraph" para="111">
                    <span class="paranum">111</span>
                    <div class="bodytext">“මහරජ, මේ ඒකපදික මාර්ගයවේ. මේ මගින් යව්. යම් දිශාවෙක්හි මේ මේඝයකට බඳු පැහැඇති මනාව පිපි කොබෝලීල ගස්වලින් ගැවසීගත් වනලැහැබ පෙනේද, මෙහි මාගේ පියවූ කෝශියගෝත්‍ර ඇති තාපසතෙම වෙසේ යයි” සෝණ පණ්ඩිතතෙම කීයේය.</div>
                </div>
                <div class="paragraph" para="112">
                    <span class="paranum">112</span>
                    <div class="bodytext">මහාර්ෂීවූ සෝණ පණ්ඩිතතෙම මෙය කියා රජුන්ට අනුශාසනා කොට ඉක්මන්ව අන්තරීක්ෂ නම්වූ අහසට පැනනැගී අනොතත්ත විලට ගියේය.</div>
                </div>
                <div class="paragraph" para="113">
                    <span class="paranum">113</span>
                    <div class="bodytext">වහා පැන්ගෙණ අවුත් අසපුව හැමද අස්නක් පනවා පන්සැලට පිවිස පියාට දැන්වූයේය.</div>
                </div>
                <div class="paragraph" para="114">
                    <span class="paranum">114</span>
                    <div class="bodytext">“පියාණෙනි, මනා ඉපදීම් ඇත්තාවූ යශ පිරිවර ඇත්තාවූ මේ රජවරු ඔබ දැකීමට එත්. මහාර්ෂිය අසපුවෙන් බැහැරව හිඳගනු මැනව.”</div>
                </div>
                <div class="paragraph" para="115">
                    <span class="paranum">115</span>
                    <div class="bodytext">ඔහුගේ ඒ වචනය අසා ඒ මහාතවුස්තෙම ඉක්මන්ව අසපුවෙන් බැහැරව දොරටු සමීපයෙහිවූ අස්නෙහි හිඳගත්තේය</div>
                </div>
                <div class="paragraph" para="116">
                    <span class="paranum">116</span>
                    <div class="bodytext">ක්ෂත්‍රිය සමූහයා විසින් පිරිවරණලද තේජසින් දිළිසෙන්නාක්මෙන් එන්නාවූ ඒ රජුද දැක කොශිය ගොත්‍ර ඇති තවුස්තෙම මෙය කීයේය.</div>
                </div>
                <div class="paragraph" para="117">
                    <span class="paranum">117</span>
                    <div class="bodytext">“බෙරද, මිහිඟු බෙරද, සක්ද, පනාබෙරද, ගැට බෙරද යන මෙයින් යුක්තවූවාහු රථශ්‍රේෂ්ඨයන් සතුටු කරමින් කවරෙකුගේ ඉදිරියෙන් එන්නාහුද?</div>
                </div>
                <div class="paragraph" para="118">
                    <span class="paranum">118</span>
                    <div class="bodytext">“මහත්වූ විදුළියක් බඳු ස්වර්ණමය නළල් පටින් කවරකුගේ නළල් කෙළවර සෝභමානවේද, දුනුහියවුරු වලින් සැරසුණාවූ තරුණවූ කවරෙක් සෝභාවෙන් දිලිසෙමින් එන්නේද?</div>
                </div>
                <div class="paragraph" para="119">
                    <span class="paranum">119</span>
                    <div class="bodytext">“කඹුරු උදුනෙහි ඔපකරණලද ස්වර්ණයක් මෙන් කිහිරඟුරු බඳුවූ මුහුණද මනොඥ ලෙස බබළයි. සෝභාවෙන් දිලිසෙන්නාවූ මේ කවරෙක්නම් ඒද?</div>
                </div>
                <div class="paragraph" para="120">
                    <span class="paranum">120</span>
                    <div class="bodytext">“සූර්‍ය්‍යරශ්මිය වළක්වන්නාවූ සිත්කළුවූ සළාක සහිතවූ චිත්‍රයක් කවරෙකුට අල්වනලදද, සෝභාවෙන් දිලිසෙමින් මේ කවරෙක්නම් ඒද?</div>
                </div>
                <div class="paragraph" para="121">
                    <span class="paranum">121</span>
                    <div class="bodytext">“ඇතුපිට නැග එන්නාවූ කවරනම් උතුම් නුවණැත්තෙකුගේ සිරුර පිරිවරාගෙණ උතුම්වූ වල් විදුනාව හසුරු වද්ද?</div>
                </div>
                <div class="paragraph" para="122">
                    <span class="paranum">122</span>
                    <div class="bodytext">“සැට්ට ලන ලද්දාවූ ආජානීය අසුන් පිට නැග්ගාහු කවරෙකුගේ හාත්පස ශ්වෙතච්ඡත්‍ර අල්වා සිටිද්ද, සෝභාවෙන් දිලිසෙමින් මේ කවරෙක් ඒ ද?</div>
                </div>
                <div class="paragraph" para="123">
                    <span class="paranum">123</span>
                    <div class="bodytext">“අනුව ගමන් කරන්නාවූ යශපරිවාර ඇත්තාවූ ඒ සියයක් ක්ෂත්‍රියයෝ කවරෙකුගේ හාත්පස අනුව පිරිවරා යෙද්ද, සෝභාවෙන් දිලිසෙමින් කවරෙක් මෙහි ඒ ද?</div>
                </div>
                <div class="paragraph" para="124">
                    <span class="paranum">124</span>
                    <div class="bodytext">“හස්තීහුය, අශ්වයෝය රථය පාබල සෙනගය යන චතුරංගිනී සේනාව කවරෙකුගේ හාත්පස පිරිවරා එද්ද, සෝභාවෙන් දිලිසෙමින් කවරෙක් මෙහි ඒද?</div>
                </div>
                <div class="paragraph" para="125">
                    <span class="paranum">125</span>
                    <div class="bodytext">“මේ මහත්වූ සේනාව සාගරයේ නොකැළඹුනාවූ රළමෙන් කවරෙකුගේ පිටිපස අනුව ගමන් කෙරේදැයි” පිය තෙම ඇසීය.</div>
                </div>
                <div class="paragraph" para="126">
                    <span class="paranum">126</span>
                    <div class="bodytext">“රාජාධිරාජවූ මේ ම්නෝජ නම් රජතෙම ජයට පැමිණියාවූ තව්තිසා වැසි දෙවියන්ගේ අධිපතිවූ ශක්‍රයා මෙන් නන්දයාගේ පැරැත්තයෙන් ක්ෂමාව ඉල්වීමට බ්‍රහ්මචාරීවූ අපගේ මේ අසපුවට එන්නේය.</div>
                </div>
                <div class="paragraph" para="127">
                    <span class="paranum">127</span>
                    <div class="bodytext">“ඔහුගේ මේ මහත්වූ සේනාව නොකැළඹුනාවූ බොහෝවූ සාගරයාගේ රළමෙන් පිටුපසින් අනුව ගමන් කෙරේයයි” සොණ පණ්ඩිතතෙම කීයේය.</div>
                </div>
                <div class="paragraph" para="128">
                    <span class="paranum">128</span>
                    <div class="bodytext">කශී සඳුන් ඇඟගැල්වූ උතුම් කශීසළු දරන්නාවූ ඒ සියලු රජවරු ඇදිලි බැඳගෙණ ඍෂින් සමීපයට පැමිණියාහුය.</div>
                </div>
                <div class="paragraph" para="129">
                    <span class="paranum">129</span>
                    <div class="bodytext">“කිමෙක්ද, පින්වතුන් වහන්සේට සැපද, කිම පින්වතුන් වහන්සේට රෝග නැද්ද කිම, ආහාර සොයා යාමෙන් යැපෙන්නහුද කිම, අල මුල් හා පලවැල බොහෝ වෙද්ද,</div>
                </div>
                <div class="paragraph" para="130">
                    <span class="paranum">130</span>
                    <div class="bodytext">“කිමෙක්ද ඩැහැලේ බොන මැස්සෝද මදුරුවෝද දීර්ඝජාතික සර්පයෝද මදවූවාහුම වෙද්ද, වල්මෘගයන්ගෙන් ගැවසීගත් මේ වනයෙහි කිම හිංසාවක් නැත්තේදැයි” රජ තෙම ඇසූයේය.</div>
                </div>
                <div class="paragraph" para="131">
                    <span class="paranum">131</span>
                    <div class="bodytext">“මහරජ, අපට සැපද වේ. තවද මහරජ, රෝග නැත්තේය. තවද ආහාර සෙවීමෙන් යැපෙමු තවද අල මුල් හා පලවැල බොහෝ වෙත්.</div>
                </div>
                <div class="paragraph" para="132">
                    <span class="paranum">132</span>
                    <div class="bodytext">“තවද ඩැහැලේ බොන මැස්සෝද මදුරුවෝද දීර්ඝ ජාතික සර්පයෝද ස්වල්පවූවාහුම වෙත්. වල්මෘගයන්ගෙන් ගැවැසීගත් මේ වනයෙහි අපට හිංසාවක් නැත්තේය.</div>
                </div>
                <div class="paragraph" para="133">
                    <span class="paranum">133</span>
                    <div class="bodytext">“බොහෝ අවුරුදු ගණන් මේ අසපුවෙහි වසන්නාවූ මට උපන්නාවූ අමනෝඥ ආබාධයක් නොදනිමි.</div>
                </div>
                <div class="paragraph" para="134">
                    <span class="paranum">134</span>
                    <div class="bodytext">“මහරජ, ඔබගේ යහපත් ඊමකි. තවද ඔබගේ අයහපත් ඊමක් නොවේ. මෙහි පැමිණියාවූ ඔබ අධිපතිවෙහිය. මෙහි යමක් ඔබ කැමැත්තේද, එය කියව</div>
                </div>
                <div class="paragraph" para="135">
                    <span class="paranum">135</span>
                    <div class="bodytext">“මහරජ, මීමෙන් මිහිරි රස ඇති රන්වන් තිඹිරිය පියාලය කටුඑරමිණිය යන කුඩා ඵලවර්ගවෙත්. එයින් හොඳ හොඳ ගෙඩි අනුභව කරව.</div>
                </div>
                <div class="paragraph" para="136">
                    <span class="paranum">136</span>
                    <div class="bodytext">“කඳුරැළින් හෙවත් අනවතත්ත විලෙන් ගෙනෙන ලද සිහිල්වූ මේ බොන පැන්දවේ. මහරජත ඉදින් ඔබ කැමැත්තෙහි නම් එයින් පානය කරව.</div>
                </div>
                <div class="paragraph" para="137">
                    <span class="paranum">137</span>
                    <div class="bodytext">“තාපසයන් වහන්ස, අපට යමක් දෙන ලද්දේ නම් එය පිළිගන්නාලදී. අප සියල්ලට නුඹ වහන්සේලා විසින් ආගන්තුග සත්කාරය කරණ ලදී. නන්ද පණ්ඩිතතෙමේ යමක් කියානම් ඔහුගේ කීමද අසව්.</div>
                </div>
                <div class="paragraph" para="138">
                    <span class="paranum">138</span>
                    <div class="bodytext">“නන්දපණ්ඩිතයාගේ පැරැත්ත කිරීමෙන් පින්වතා සමීපයට ආවෝවෙමු. පින්වත් සොණ පණ්ඩිතතෙමේ මාගේ වචනය අසාවා. නන්ද පණ්ඩිතයාගේද පිරිසගේද වචනය අසාවායි” රජතෙම කීයේය.</div>
                </div>
                <div class="paragraph" para="139">
                    <span class="paranum">139</span>
                    <div class="bodytext">“සියයකට අධිකවූ දනව්වැසි ගෘහපතියෝද මහා සාරවූ බ්‍රාහ්මණයෝද මනාව උපන්නාවූ යශස් ඇත්තාවූ මේ සියලු ක්ෂත්‍රීයයෝද පින්වත් මනෝජ රජතෙමේද මාගේ වචනය අනුදනිත්වා.</div>
                </div>
                <div class="paragraph" para="140">
                    <span class="paranum">140</span>
                    <div class="bodytext">“මේ ආශ්‍රමයෙහි රැස්වූ යම් අමනුෂ්‍ය කෙනෙක් වෙද්ද, මේ වනයෙහි භූතභාවයට පැමිණියාවූ ඒ දෙවියෝ මාගේ වචනය අසත්වා.</div>
                </div>
                <div class="paragraph" para="141">
                    <span class="paranum">141</span>
                    <div class="bodytext">“දෙවියන්ට නමස්කාරකොට යහපත් පැවතුම් ඇති සෝණනම් ඍෂිහට කියන්නෙමි. කෝෂිය ගෝත්‍ර ඇති ඍෂිය, ඒ මම දකුණු අතයයි සම්මතවූ ඔබගේ සහෝදරයා වෙමි.</div>
                </div>
                <div class="paragraph" para="142">
                    <span class="paranum">142</span>
                    <div class="bodytext">“මාගේ පියාද මවද පෝෂණය කරණු කැමැත්තාවූ මට ක්ෂමාවුව මැනව, විරයන් වහන්ස, මේ මව්පිය උපස්ථානය නම් පින ස්වර්ගයෙහි ඉපදීමට කරුණුවේ. කොශිය ගොත්‍ර ඇත්ත එයින් මා නොවළක්වනු මැනව.</div>
                </div>
                <div class="paragraph" para="143">
                    <span class="paranum">143</span>
                    <div class="bodytext">“මේ මව්පිය උපස්ථානය නම් සත්පුරුෂයන් විසින් පනවන ලදී. හෙවත් වර්ණනාකරණලදී. මට මෙය හැරදමව, උත්සාහයෙන් අත් පා මෙහෙවර කිරීමෙන්ද ඔබවිසින් බොහෝ කලක් එය කරණ ලදී දැන් මම මව්පියන් කෙරෙහි පින් කරණු කැමැත්තෙමි. මට දෙව්ලොව දෙන්නෙක්වුව මැනව”</div>
                </div>
                <div class="paragraph" para="144">
                    <span class="paranum">144</span>
                    <div class="bodytext">“ඍෂිවරය, නුඹවහන්සේ යම්සේ දන්නෙහිද, එසේම ධර්මයත් දන්නාවූ සෙසු මිනිස්සුද මෙහි වෙත්. ඔව්හුද මේ වැඩිමහල්ලන්ට උපස්ථාන කිරීම නම්වූ ධර්ම කොටස දෙව්ලොවට මාර්ගයයි කියත්.</div>
                </div>
                <div class="paragraph" para="145">
                    <span class="paranum">145</span>
                    <div class="bodytext">“උත්සාහයෙන්ද අත්පා මෙහෙවර කිරීමෙන්ද මව්පියන්ට සුව එළවන්නාවූ ඒ මා යමෙක් ඒ පිනෙන් වළකාද, ඒ මනුෂ්‍යතෙම ආර්‍ය්‍ය මාර්ගය වළක් වන්නෙක් වේයයි” නන්ද පණ්ඩිතතෙම කීයේය.</div>
                </div>
                <div class="paragraph" para="146">
                    <span class="paranum">146</span>
                    <div class="bodytext">“මාගේ සහෝදරයාගේ පැරැත්ත කිරීම පිණිස පිරිසට ඇතුළත්ව ආවාවූ මේ සියලු පින්වත්හු මාගේ වචනය අසත්වා මහරජ, පැරණිවූ කුල පරම්පරාව පිරිහෙළන්නාවූ අධර්මයෙහි හැසිරෙන්නාවූ යම් වැඩිමහල්ලෙක්වේද, හෙතෙම නරකයෙහි උපදී.</div>
                </div>
                <div class="paragraph" para="147">
                    <span class="paranum">147</span>
                    <div class="bodytext">“මහරජ, පුරාතනවූ ජෙට්ඨාපචායන නම් ප්‍රවේනි ධර්මයට දක්ෂවූ යම් කෙනෙකුන් චාරිත්‍ර ශීලයෙන් යුක්තවූවාහු වෙද්ද, ඔව්හු දුර්ගභීයට නොපැමිණෙත්.</div>
                </div>
                <div class="paragraph" para="148">
                    <span class="paranum">148</span>
                    <div class="bodytext">“රාජ්‍යභාරය උසුලන්නාවූ මහරජ, මව්පියෝද සහෝදරයෝද, සහෝදරියෝද, නෑ බන්ධුහුද යන ඒ සියල්ලෝ වැඩිමලාට භාරවෙත්යයි මෙසේ දනුව.</div>
                </div>
                <div class="paragraph" para="149">
                    <span class="paranum">149</span>
                    <div class="bodytext">“රථෙශ්වරය, මහත්වූ බරක් ගෙණ උත්සාහ කරන්නාවූ නැවියෙකුමෙන් මමද උත්සාහ කරන්නෙමි. ජෙට්ඨපචායන ධර්මයෙහිද ප්‍රමාද නොවෙමි. මේ සියල්ලන්ට මම වැඩිමලාද වෙමියි” සෝණපණ්ඩිතතෙම කීයේය.</div>
                </div>
                <div class="paragraph" para="150">
                    <span class="paranum">150</span>
                    <div class="bodytext">“වැසී තිබු ජෙට්ඨාපචායන ධර්මයෙහි දැනීම ගින්නෙන් පැන නැගී බැබලීමක් මෙන් යම්සේ අපි ලැබූයෙමුද, එපරිද්දෙන්ම පින්වත් කෝශීය ගොත්‍ර ඇති සෝණ පණ්ඩිතතෙම අපට ධර්මය ප්‍රකාශ කෙළේය.</div>
                </div>
                <div class="paragraph" para="151">
                    <span class="paranum">151</span>
                    <div class="bodytext">“පෘථිවිය බබුළුවන්නාවූ ආලෝක කරන්නාවූ සූර්‍ය්‍ය තෙම උදාවෙමින් යම්සේ සත්වයන්ට යහපත්වූද අයහපත්වූද රූප ප්‍රකාශ කෙරේද, මෙපරිද්දෙන්ම පින්වත් කොශියතෙම අපට ධර්මය ප්‍රකාශ කෙළේයයි” ඒ රජහු කීහ.</div>
                </div>
                <div class="paragraph" para="152">
                    <span class="paranum">152</span>
                    <div class="bodytext">“මෙසේ සමාව ඉල්වන්නාවූ මාගේ ඇඳිලි කිරීම නොපිළිගන්නාහු නම් මම ඔබට බැඳී හැසිරෙන්නාවූ අනලස්ව වතාවත් කරන්නෙක් වන්නෙමියි” නන්ද පණ්ඩිත තෙම කීයේය</div>
                </div>
                <div class="paragraph" para="153">
                    <span class="paranum">153</span>
                    <div class="bodytext">“නන්දය, නුඹ ඒකාන්තයෙන් සත්පුරුෂයන් විසින් දේශනා කරණ ලද සද්ධර්මය දන්නෙහිය. සුන්දරය, සුන්දරවූ හැසුරුම් ඇත්තෙක, ඔබ මට ඉතාම රුචිවෙහිය</div>
                </div>
                <div class="paragraph" para="154">
                    <span class="paranum">154</span>
                    <div class="bodytext">“පින්වත් පියානන්ටද පින්වත් මෑනියන්ටද කියමි. මාගේ වචනය අසව්. මේ මව්පිය උපස්ථානය කිසිකලෙක මට ස්වල්පවූ බරකුත් නොවූයේය.</div>
                </div>
                <div class="paragraph" para="155">
                    <span class="paranum">155</span>
                    <div class="bodytext">“මව්පියන්ට සුව එළවීමකොට උපස්ථාන කරණ ලද්දාවූම ඒමට නන්දතෙම පැරැත්තකොට උපස්ථාන කිරීම පිණිස ඉල්වයි.</div>
                </div>
                <div class="paragraph" para="156">
                    <span class="paranum">156</span>
                    <div class="bodytext">“ශාන්තවූ බ්‍රහ්මචාරීවූ නුඹලා දෙදෙනාගෙන් යමෙක් කැමතිවේද, ඔහුගේ කැමැත්තෙන් නන්දතෙම කවරෙකුට උපස්ථාන කෙරේ දැයි නියම කරගනු මැනවැයි” සෝණ පණ්ඩිතතෙම කීයේය.</div>
                </div>
                <div class="paragraph" para="157">
                    <span class="paranum">157</span>
                    <div class="bodytext">“පුත්‍රවූ සෝණය අපි ඔබ ඇසුරු කළාහු වෙමු. ඔබ විසින් අනුදන්නාලද මම බ්‍රහ්මචාරීවූ නන්දයා මස්තකයෙහි සිඹගන්ට ලබන්නෙමියි” මව කීවාය.</div>
                </div>
                <div class="paragraph" para="158">
                    <span class="paranum">158</span>
                    <div class="bodytext">“පවනින් කම්පාවනලද ඇසතු දළුවක්මෙන් බොහෝ කලකින් නන්දයා දැක මාගේ හෘදය වෙව්ලයි.</div>
                </div>
                <div class="paragraph" para="159">
                    <span class="paranum">159</span>
                    <div class="bodytext">“යම් කලෙක නිදන ලද්දීද, මම ආවාවූ නන්දයා ස්වප්නයෙහි දකිම්ද, එකල්හි ඔද වැඩී ගියාවූ සතුටුසිත් ඇත්තියක් වෙම්ද, අපගේ ඒ මේ නන්දතෙම දැන් මෙහි ආවේය.</div>
                </div>
                <div class="paragraph" para="160">
                    <span class="paranum">160</span>
                    <div class="bodytext">“යම් කලෙකත් පිබිද ආවාවූ නන්දයා නොදකිම්ද, එකල්හි බොහෝ සෙයින් ශෝකය වැහේ. මහත්වූ දොම්නසටද, පැමිණෙමි.</div>
                </div>
                <div class="paragraph" para="161">
                    <span class="paranum">161</span>
                    <div class="bodytext">“ඒ මම අද බොහෝ කලකින් පැමිණියාවූද නන්දයා දකිමි. ස්වාමියාටද මටද ප්‍රියවූ අපගේ නන්දතෙම ගෘහයට පිවිසේවා.</div>
                </div>
                <div class="paragraph" para="162">
                    <span class="paranum">162</span>
                    <div class="bodytext">“යම්ගෙයකින් නන්දතෙම පියාටද මනා ප්‍රියවූවෙක් වේද, එහෙයින් නැවත ගෘහයෙන් පිට නොවෙසේවා පුත්‍රය, නන්දතෙම එය ලබාවා. නන්දතෙමේ මට උපස්ථාන කෙරේවායි මව කීවාය.</div>
                </div>
                <div class="paragraph" para="163">
                    <span class="paranum">163</span>
                    <div class="bodytext">“ඍෂිය, අනුකම්පා ඇත්තාවූද පිහිටවූද, පූර්වයෙහි කිරිදුන්නාවූද අපගේ මව්තොමෝ ඔබකැමති වෙයි. ඒ මව්ට උපස්ථාන කිරීම දෙව්ලොවට මාර්ගයවේ.</div>
                </div>
                <div class="paragraph" para="164">
                    <span class="paranum">164</span>
                    <div class="bodytext">“පූර්වයෙහි කිරිදුන්නාවූද, ආරක්ෂා කරන්නාවූද, මව්තොමෝ පින් රැස්කර දෙන්නීවේ. ඒ මව්ට උපස්ථාන කිරීම දෙව්ලොවට මාර්ගයවේ. ඍෂීය මව්තොමෝ ඔබ කැමති වේයයි” සෝණ පණ්ඩිතතෙම කීයේය.</div>
                </div>
                <div class="paragraph" para="165">
                    <span class="paranum">165</span>
                    <div class="bodytext">“පුත්‍ර ඵලය කැමැතිවන්නාවූ මව්තොමෝ දෙවියන්ට නමස්කාර කරයි. නැකැත්ද ඍතු හා අවුරුදුද විචාරයි.</div>
                </div>
                <div class="paragraph" para="166">
                    <span class="paranum">166</span>
                    <div class="bodytext">“ඔසප්ව ස්නානය කළාවූ ඇයට ගැප් පිහිටීමවේ. ඒ ගැප් පිහිටීමෙන් දොළදුක් ඇත්තීවේ. එකල්හි ස්නෙහය උපදියි එහෙයින් සුහදායයි කියනු ලැබේ.</div>
                </div>
                <div class="paragraph" para="167">
                    <span class="paranum">167</span>
                    <div class="bodytext">“අව්රුද්දක් හෝ ඉන් අඩුකාලයක් හෝ ගැබ පරිහරණයකොට දරුවා වදනු ලැබේ. ඒ කාරණයෙන්  ඕ තොමෝ දරුවන් වදත්හුයි ජනෙත්තීයයි කියනු ලැබේ.</div>
                </div>
                <div class="paragraph" para="168">
                    <span class="paranum">168</span>
                    <div class="bodytext">“තනකිරිදීමෙන් ගී කිමෙන්ද, ශරීරය ආවරණය කිරීමෙන්ද හඬන්නාවූ පුත්‍රයා සතුටු කරයි. එහෙයින් තොසෙන්තීයයි කියනු ලැබේ.</div>
                </div>
                <div class="paragraph" para="169">
                    <span class="paranum">169</span>
                    <div class="bodytext">“තවද දරුණුවූ අව් සුළං ඇති කල්හි මමත්වයකොට නොදන්නාවූ දරුවා බලයි. එහෙයින් පොසෙන්තීයයි කියනු ලැබේ.</div>
                </div>
                <div class="paragraph" para="170">
                    <span class="paranum">170</span>
                    <div class="bodytext">“මවගේ යම් ධනයක් වේද, පියාගේ යම් ධනයකුත් වේද, ඒ දෙයාකාරවුම ධනය මොහු සඳහා අපගේ පුතුට මේ ධනය වන්නේයයි ආරක්ෂා කරයි. පුත්‍රය, මෙසේ හැසිරෙව, පුත්‍රය, මේ කටයුත්ත කරවයි මෙසේ මව වෙහෙසයි.</div>
                </div>
                <div class="paragraph" para="171">
                    <span class="paranum">171</span>
                    <div class="bodytext">“යොවුන් වයසට පැමිණි කල්හි රාත්‍රියෙහි පරදරාවන් වෙත ප්‍රමාදවූ සවස ගෙදර නොඑන්නාවූ පුත්‍රයා බලමින් මෙසේ මව වෙහෙසෙයි.</div>
                </div>
                <div class="paragraph" para="172">
                    <span class="paranum">172</span>
                    <div class="bodytext">“මෙසේ දුකසේ පෝෂණය කළාවූ යම් පුරුෂයෙක් මවට අත්පා මෙහෙවර නොකරන්නේද හෙතෙම මව කෙරෙහි වරදවා පිළිපැද නරකයෙහි උපදියි.</div>
                </div>
                <div class="paragraph" para="173">
                    <span class="paranum">173</span>
                    <div class="bodytext">“මෙසේ දුකින් ඇතිදැඩි කළාවූ යම් පුරුෂයෙක් පියාට අත් පා මෙහෙවර නොකෙරේද, හෙතෙම පියා කෙරෙහි වරදවා පිළිපැද නරකයෙහි උපදියි.</div>
                </div>
                <div class="paragraph" para="174">
                    <span class="paranum">174</span>
                    <div class="bodytext">“ධන කැමැත්තවුන් අතුරෙන් යමෙක් මවට අත් පා මෙහෙවර නොකෙරේද, හෙතෙම ධනයෙන්ද පිරිහේ. දුකට හෝ පැමිණේයයි මා විසින් මෙසේ අසනලදී.</div>
                </div>
                <div class="paragraph" para="175">
                    <span class="paranum">175</span>
                    <div class="bodytext">“ධනය කැමැත්තවුන්ගෙන් යමෙක් පියාට අත් පා මෙහෙවර නොකෙරේද, හෙතෙම ධනයෙන්ද පිරිහේ දුකට හෝ පැමිණේයයි මා විසින් මෙසේ අසන ලදී.</div>
                </div>
                <div class="paragraph" para="176">
                    <span class="paranum">176</span>
                    <div class="bodytext">“සන්තෝෂයද ප්‍රමෝදයද හැමකල්හි සිනාව හා ක්‍රීඩාවද යන මේ සුවය මවට මෙහෙවරකොට නුවණැත්තහු විසින් ලැබිය හැක්කේය.</div>
                </div>
                <div class="paragraph" para="177">
                    <span class="paranum">177</span>
                    <div class="bodytext">“සතුටද ප්‍රීතියද හැමකල්හි සිනාව හා ක්‍රීඩාවද යන මේ සුවය පියාට අත්පා මෙහෙවරකොට නුවණැත්තහු විසින් ලැබිය හැක්කේය.</div>
                </div>
                <div class="paragraph" para="178">
                    <span class="paranum">178</span>
                    <div class="bodytext">“මේ ලෝකයෙහි දීමද ප්‍රිය වචන කීමද වැඩෙහි හැසිරීමද ජෙට්ඨාපචායන ධර්මයන් හි ඒ ඒ තැන සුදුසු පරිද්දෙන් පැවති සමානාත්මතාවය යන යමක්හු වෙද්ද</div>
                </div>
                <div class="paragraph" para="179">
                    <span class="paranum">179</span>
                    <div class="bodytext">“ඒ මේ සංග්‍රහයෝ වනාහි ලෝකයෙහි ගමන්කරන්නාවූ රථයේ කඩ ඇණය මෙන් වෙත්. මේ සංග්‍රහයෝද නොවන්නාහුනම් පුත්‍රයා කරණ කොටගෙණ මවද බුහුමන් කිරීමක් හෝ පිදීමක් හෝ නොලබන්නේය. පුත්‍රයා කරණ කොටගෙණ පියාද නොලබන්නේය.</div>
                </div>
                <div class="paragraph" para="180">
                    <span class="paranum">180</span>
                    <div class="bodytext">“යම්හෙයකින් මේ සතර සංග්‍රහවන් නුවණැත්තෝ මනාකොට දකිද්ද, එහෙයින් ඔව්හු ශ්‍රේෂ්ඨබවට පැමිණෙත්. ප්‍රශංසා කටයුත්තෝද වෙත්.</div>
                </div>
                <div class="paragraph" para="181">
                    <span class="paranum">181</span>
                    <div class="bodytext">“පුත්‍රප්‍රජාව කෙරෙහි අනුකම්පා ඇත්තාවූ මව්පියෝ බ්‍රහ්මයා හා සමාන උත්තමයෝයිද පළමු ගුරුවරුයයිද දරුවන්ගේ සත්කාර ලැබීමට සුදුස්සෝයයිද කියනු ලැබෙත්</div>
                </div>
                <div class="paragraph" para="182">
                    <span class="paranum">182</span>
                    <div class="bodytext">“එහෙයින්ම නුවණැත්තේ ඔවුන්ට නමස්කාර කරන්නේය. නැවත සත්කාර කරන්නේය ආහාර දීමෙන්ද තවද පානවර්ග දීමෙන්ද වස්ත්‍ර දීමෙන්ද ශයනාසන දීමෙන්ද ඇඟ ඉලීමෙන්ද නෑවීමෙන්ද පාසේදීමෙන්ද (සත්කාර කරන්නේය.)</div>
                </div>
                <div class="paragraph" para="183">
                    <span class="paranum">183</span>
                    <div class="bodytext">“මව්පියන් කෙරෙහි ඒ අත් පා මෙහෙකිරීමෙන් ඔහුට නුවණැත්තෝ මෙලොවම ප්‍රශංසා කරත්. පරලොවට පැමිණ හෙතෙම ස්වර්ගයෙහිද සතුටුවේයයි” ධර්මදේශනා කෙළේය.</div>
                </div>
            </div>
            <div class="centre ct_sutta ending">සොණනන්දජාතකං දුතියං.</div>
        </div>
    </div>
    <div class="centre ct_nipatha ending">සත්තතිනිපාතං නිට්ඨිතං.</div>
    <div class="paragraph udana" para="udana"></div>
</div>