<div class="chapter ct_vagga" node-id="28220">
    <span class="chapter ct_vagga">(13) 3. භාරංඩු (හෝ) කුසිනාරා වර්‍ගය</span>
    <div class="chapter-contents">
        <div class="subhead ct_sutta" node-id="28221">
            <span class="subhead ct_sutta">1. බලිහරණ සූත්‍රය</span>
            <div class="subhead-contents">
                <div class="paragraph" para="124">
                    <span class="paranum">124</span>
                    <div class="bodytext">එක් සමයෙක්හි භාග්‍යවතුන් වහන්සේ කුසිනාරා නුවර බලිහරණ නම් වන ලැහැබෙහි වාසය කරන සේක. එතල්හි වනාහි භාග්‍යවතුන් වහන්සේ, භික්‍ෂූන්ට, ’මහණෙනි,’ යි කියා ආමන්ත්‍රණය කළ සේක. එවිට භික්‍ෂූහු, ’ස්වාමීනි’ කියා උත්තර දුන්හ.</div>
                    <div class="bodytext">“මහණෙනි, මේ ශාසනයෙහි භික්‍ෂුවක් එක්තරා ගමක් හෝ නියම් ගමක් හෝ ඇසුරුකොට වාසය කරයි. ඔහු කරා ගෘහපතියෙක් හෝ ගෘහපති පුත්‍රයෙක් හෝ එළඹ, පසු දිනය පිණිස බතින් නිමන්ත්‍රණය කරයි. කැමැත්තාවූ භික්‍ෂුතෙමේ නිමන්ත්‍රණය ඉවසයි. හෙතෙම ඒ රාත්‍රියෙන් පසු පෙරවරු කාලයෙහි පාත්‍ර සිව්රු ගෙන ඒ ගෘහපතියාගේ හෝ ගෘහපති පුත්‍රයාගේ හෝ ගෙදොර යම් තැනකද, එහි පැමිණෙයි. පැමිණ පනවන ලද ආසනයෙහි හිඳගනියි. ඒ ගෘහපතියා හෝ ගෘහපති පුත්‍රයා හෝ ප්‍රණීතවූ කෑ යුතු දෙයින්ද, බුදිය යුතු දෙයින්ද, සියතින් වළඳවයි. ’ඇත, ඇත’ කියා ප්‍රතික්‍ෂෙප කරවයි.</div>
                    <div class="bodytext">“ඒ භික්‍ෂුවට මෙසේ සිතෙයිද, කෙසේද? ’මේ ගෘහපතියා හෝ ගෘහපති පුත්‍රයා හෝ නැවතද මා මෙබඳු ප්‍රණීත කෑ යුතු දෙයින්, බුදිය යුතු දෙයින්, සියතින් වළඳවන්නේ නම්, ’ඇත, ඇත’ කියා ප්‍රතික්‍ෂෙප කරවන්නේ නම් යහපති’ කියායි. හෙතෙම ඒ පිණ්ඩපාතය තෘෂ්ණාවෙන් ඇලී, මූර්ඡාවී, තෘෂ්ණාවෙහි ගැලී, ආදීනව නොදන්නෙක්ව, නික්මීමේ ප්‍රඥාව නැත්තෙක්ව වළඳයි. හෙතෙම එහි කාම විතර්‍කද කල්පනා කරයි. විහිංසා විතර්‍කද කල්පනා කරයි.</div>
                    <div class="bodytext">“මහණෙනි, මම මෙබඳු භික්‍ෂුවකට දෙන ලද දානය මහත් ඵල ඇත්තේයයි නොකියමි. කුමක් හෙයින්ද? මහණෙනි, ඒ භික්‍ෂුව ප්‍රමාදව වාසය කරයි.</div>
                    <div class="bodytext">“මහණෙනි, මේ ශාසනයෙහි භික්‍ෂුවක් එක්තරා ගමක් හෝ නියම් ගමක් හෝ ඇසුරුකොට වාසය කරයි. ඔහු කරා ගෘහපතියෙක් හෝ ගෘහපති පුත්‍රයෙක් හෝ එළඹ, පසු දිනය පිණිස බතින් නිමන්ත්‍රණය කරයි. කැමැත්තාවූ භික්‍ෂුතෙමේ නිමන්ත්‍රණය ඉවසයි. හෙතෙම ඒ රාත්‍රියෙන් පසු පෙරවරු කාලයෙහි පාත්‍ර සිව්රු ගෙන ඒ ගෘහපතියාගේ හෝ ගෘහපති පුත්‍රයාගේ හෝ ගෙදොර යම් තැනකද, එහි පැමිණෙයි. පැමිණ පනවන ලද ආසනයෙහි හිඳගනියි. ඒ ගෘහපතියා හෝ ගෘහපති පුත්‍රයා හෝ ප්‍රණීතවූ කෑ යුතු දෙයින්ද, බුදිය යුතු දෙයින්ද, සියතින් වළඳවයි. ’ඇත, ඇත’ කියා ප්‍රතික්‍ෂෙප කරවයි.</div>
                    <div class="bodytext">“ඔහුට මෙසේ අදහස් නොවෙයි. කෙසේද? ’මේ ගෘහපති තෙමේ හෝ ගෘහපති පුත්‍ර තෙමේ හෝ පසුව මෙවැනි ප්‍රණීත කෑ යුතු දෙයින් හෝ බුදිය යුතු දෙයින් හෝ සියතින් මා වළඳවන්නේ නම්, ’ඇත, ඇත’ කියා ප්‍රතික්‍ෂෙප කරවන්නේ නම් යහපත්ය’ කියායි. හෙතෙම ආහාරය තෘෂ්ණාවෙන් නොබැඳී, මූර්ඡා නොවී, තෘෂ්ණාවෙහි නොගිලී, ආදීනව දකිමින්, නික්මෙණ ප්‍රඥාවෙන් යුක්තව වළඳයි. හෙතෙම එහි නෛෂ්ක්‍රම්‍ය විතර්‍කද කල්පනා කරයි. අව්‍යාපාද විතර්‍කද කල්පනා කරයි. අවිහිංසා විතර්‍කද කල්පනා කරයි.</div>
                    <div class="bodytext">“මහණෙනි, මම මෙබඳු භික්‍ෂුවට දෙන ලද දානය මහත්ඵල වන්නේයයි කියමි. කුමක් හෙයින්ද, මහණෙනි, මේ මහණ තෙම අප්‍රමාදව වාසය කරයි.”</div>
                </div>
            </div>
        </div>
        <div class="subhead ct_sutta" node-id="28222">
            <span class="subhead ct_sutta">2. භණ්ඩන ජාත සූත්‍රය</span>
            <div class="subhead-contents">
                <div class="paragraph" para="125">
                    <span class="paranum">125</span>
                    <div class="bodytext">“මහණෙනි, යම් දිශාවෙක භික්‍ෂූහු හටගත් ඩබර ඇතිව, හටගත් කලහ ඇතිව, විවාදයට පැමිණ, ඔවුනොවුන් මුඛ නමැති ආයුධවලින් ඇන කොටා ගනිමින් වාසය කරද්ද, මහණෙනි, මා විසින් ඒ දිසාව මෙනෙහි කිරීමටවත් පහසු නොවේ. යාම ගැන කියනුම කිම? මෙහිදී ඒකාන්තයෙන් ඒ ආයුෂ්මත්හු ධර්‍ම තුනක් අත් හළහ. ධර්‍ම තුනක් බහුල කළාහුයයි නිශ්චයට පැමිණෙමි.</div>
                    <div class="bodytext">“කිනම් ධර්‍ම තුනක් අත් හැරියාහුද? නෛෂ්ක්‍රම්‍ය විතර්‍කය, අව්‍යාපාද විතර්‍කය, අවිහිංසා විතර්‍කය යන මේ ධර්‍ම තුන අත් හළහ. කවර ධර්‍ම තුනක් බහුල කළාහුද? කාම විතර්‍කය, ව්‍යාපාද විතර්‍කය, විහිංසා විතර්‍කය යන මේ ධර්‍ම තුන බහුල කළාහුය.</div>
                    <div class="bodytext">“මහණෙනි, යම් දිශාවෙක භික්‍ෂූහු හටගත් ඩබර ඇතිව, හටගත් කලහ ඇතිව, විවාදයට පැමිණ, ඔවුනොවුන් මුඛ නමැති ආයුධවලින් ඇන කොටා ගනිමින් වාසය කරද්ද, මහණෙනි, මා විසින් ඒ දිසාව මෙනෙහි කිරීමටවත් පහසු නොවේ. යාම ගැන කියනුම කිම? මෙහිදී ඒකාන්තයෙන් ඒ ආයුෂ්මත්හු ධර්‍ම තුනක් අත් හළහ. ධර්‍ම තුනක් බහුල කළාහුයයි නිශ්චයට පැමිණෙමි.</div>
                    <div class="bodytext">“මහණෙනි, යම් දිශාවෙක භික්‍ෂූහු සමගිව, සතුටුවෙමින්, වාද නොකරමින්, කිරිත්, වතුරත් මෙන් එක්ව, ඔවුනොවුන් ප්‍රිය ඇසින් බලමින් වාසය කරද්ද, මහණෙනි, මා විසින් ඒ දිශාවට යාමටද පහසු වෙයි. මෙනෙහි කිරීම ගැන කියනුම කිම? ඒකාන්තයෙන් ඒ ආයුෂ්මත්හු මේ ධර්‍ම තුන අත්හළහ, මේ ධර්‍ම තුන බහුල කළහයි නිශ්චයට පැමිණෙමි.</div>
                    <div class="bodytext">“කවර ධර්‍ම තුනක් අත්හළහුද? කාම විතර්‍කයද, ව්‍යාපාද විතර්‍කද, විහිංසා විතර්‍කයද යන මේ ධර්‍ම තුන දුරු කළහ. කවර ධර්‍ම තුනක් බහුල කළාහුද? නෛශ්ක්‍රම්‍ය විතර්කයද, අව්‍යාපාද විතර්කයද, අවිහිංසා විතර්කයද යන මේ ධර්‍ම තුන බහුල කළහ.</div>
                    <div class="bodytext">“මහණෙනි, යම් දිශාවෙක භික්‍ෂූහු සමගිව, සතුටුවෙමින්, වාද නොකරමින්, කිරිත්, වතුරත් මෙන් එක්ව, ඔවුනොවුන් ප්‍රිය ඇසින් බලමින් වාසය කරද්ද, මහණෙනි, මා විසින් ඒ දිශාවට යාමටද පහසු වෙයි. මෙනෙහි කිරීම ගැන කියනුම කිම? ඒකාන්තයෙන් ඒ ආයුෂ්මත්හු මේ ධර්‍ම තුන අත්හළහ, මේ ධර්‍ම තුන බහුල කළහයි නිශ්චයට පැමිණෙමි.</div>
                </div>
            </div>
        </div>
        <div class="subhead ct_sutta" node-id="28223">
            <span class="subhead ct_sutta">3. ගොතමක සූත්‍රය</span>
            <div class="subhead-contents">
                <div class="paragraph" para="126">
                    <span class="paranum">126</span>
                    <div class="bodytext">එක් සමයෙක්හි භාග්‍යවතුන් වහන්සේ විශාලා නුවර ගොතමක චෛත්‍යයෙහි වාසය කරයි. එකල්හි භාග්‍යවතුන් වහන්සේ භික්‍ෂූන්ට ආමන්ත්‍රණය කළ සේක.</div>
                    <div class="bodytext">“මහණෙනි, මම ප්‍රත්‍යක්‍ෂකොට දැන ධර්‍මය දේශනා කරමි. ප්‍රත්‍යක්‍ෂ වශයෙන් නොදැන නොවේ. මහණෙනි, කරුණු සහිතව ධර්‍ම දේශනා කරමි. කරුණු රහිතව නොවේ. විරුද්ධ කරුණු දුරු කරමින්ම ධර්‍ම දේශනා කරමි. විරුද්ධ කරුණු දුරු නොකරමින් නොවේ. මහණෙනි, ප්‍රත්‍යක්‍ෂ නොකොට නොව ප්‍රත්‍යක්‍ෂ කොටම දැන ධර්‍මය දේශනා කරන්නාවූ, කරුණු නැතුව නොව, කරුණු සහිතවම ධර්‍ම දේශනා කරන්නාවූ, විරුද්ධ කරුණු දුරු නොකොට නොව, විරුද්ධ කරුණු දුරු කොටම ධර්‍ම දේශනා කරන්නාවූ, මාගේ අවවාදය කළ යුතුය. මාගේ අනුශාසනය කළ යුතුය.</div>
                    <div class="bodytext">“මහණෙනි, තොපට තුටුවීමට සුදුසුය. සතුටු සිත් ඇතිවීමට සුදුසුය. සොම්නස් වීමට සුදුසුය. භාග්‍යවතුන් වහන්සේ සම්‍යක් සම්බුද්ධයහ. ධර්‍මය ස්වාක්ඛාතය. සංඝයා සුප්‍රතිපන්නය.”</div>
                    <div class="bodytext">“භාග්‍යවතුන් වහන්සේ මෙසේ වදාළ සේක. ඒ භික්‍ෂූහු සතුටු සිත් ඇත්තාහු, භාග්‍යවතුන් වහන්සේ ගේ වචනයට සතුටුවූහ. මේ දේශනාව කරණ කල්හි දස දහසක් චක්‍රවාළ කම්පා විය.</div>
                </div>
            </div>
        </div>
        <div class="subhead ct_sutta" node-id="28224">
            <span class="subhead ct_sutta">4. භරණ්ඩුකාලාම සූත්‍රය</span>
            <div class="subhead-contents">
                <div class="paragraph" para="127">
                    <span class="paranum">127</span>
                    <div class="bodytext">“එක් සමයෙක්හි භාග්‍යවතුන් වහන්සේ කොසොල් රට චාරිකාවෙහි වඩිනා සේක් කිඹුල්වත්පුරයට වැඩි සේක. මහානාම ශාක්‍ය තෙමේ, භාග්‍යවතුන් වහන්සේ කිඹුල්වත්පුරයට වැඩි සේකැයි ඇසීය. එකල්හි මහානාම ශාක්‍ය තෙමේ, භාග්‍යවතුන් වහන්සේ යම් තැනෙක්හිද, එහි පැමිණියේය. පැමිණ, භාග්‍යවතුන් වහන්සේ වැඳ, එක් පසෙක සිටියේය. එක් පසෙක සිටි මහානාම ශාක්‍යයාහට භාග්‍යවතුන් වහන්සේ මෙසේ වදාළ සේක.</div>
                    <div class="bodytext">“මහානාමය, යම් තැනක අපි අද එක් රැයක් වාසය කරමුද, ඊට සුදුසු ආවාසයක් දැන ගනුව” කියායි. මහානාම ශාක්‍ය තෙමේ, “ස්වාමීනි, එසේය” යි භාග්‍යවතුන් වහන්සේ ට පිළිතුරු දී, කිඹුල්වත්පුරයට පැමිණ, මුළු කිඹුල්වත්පුරයෙහි ඇවිද, කිඹුල්වත්පුරයෙහි යම් තැනෙක භාග්‍යවතුන් වහන්සේ එක් රැයක් වාසය කරන්නේද, ඊට සුදුසු ආවාසයක් නුදුටුවේය.</div>
                    <div class="bodytext">“එකල්හි මහානාම ශාක්‍ය තෙමේ භාග්‍යවතුන් වහන්සේ යම් තැනෙක්හිද, එතැනට පැමිණියේය. පැමිණ, භාග්‍යවතුන් වහන්සේට, “ස්වාමීනි, භාග්‍යවතුන් වහන්සේ අද යම් තැනෙක එක් රැයක් වාසය කරන්නේද, ඊට සුදුසු ආවාසයක් නැත. ස්වාමීනි, මේ භාග්‍යවතුන් වහන්සේගේ පුරාණ, එකට විසූ ශ්‍රමණයෙක්වූ, භරංඩුකාලාම නම් ශ්‍රමණ තෙම ඇත්තේය. භාග්‍යවතුන් වහන්සේ ඔහුගේ ආශ්‍රමයෙහි එක් රැයක් වසන සේක්වා” යි කීය.</div>
                    <div class="bodytext">“මහානාමය, යව. ඇතිරියක් අතුරව” යි වදාළ සේක. මහකොම ශාක්‍ය තෙමේ, “ස්වාමීනි, එසේය” යි භාග්‍යවතුන් වහන්සේට පිළිතුරු දී, භරංඩුකාලාමයාගේ ආශ්‍රමය යම් තැනෙක්හිද, එහි පැමිණියේය. පැමිණ, ඇතිරියක් අතුට, පා සේදීම පිණිස පැන් තබා, භාග්‍යවතුන් වහන්සේ යම් තැනෙක්හිද, එහි පැමිණියේය. පැමිණ, “ස්වාමීනි, ඇතිරියක් අතුරණ ලදී. පා දොවීම පිණිස පැන් තබන ලදී. ස්වාමීනි, භාග්‍යවතුන් වහන්සේ දැන් කාලය දන්නා සේකැ” යි කීය.</div>
                    <div class="bodytext">“ඉක්බිති භාග්‍යවතුන් වහන්සේ භරංඩුකාලාමයාගේ ආශ්‍රමය යම් තැනෙක්හිද, එහි වැඩි සේක. වැඩ පනවන ලද ආසනයෙහි වැඩහුන්සේක. වැඩ හිඳ භාග්‍යවතුන් වහන්සේ පා සේදූහ. ඉක්බිති මහානාම ශාක්‍යයාහට මෙසේ අදහස් විය. “අද භාග්‍යවතුන් වහන්සේ පයුරුපාසනය කිරීමට කල් නොවේ. භාග්‍යවතුන් වහන්සේ වෙහෙස වූහ. දැන මම හෙට භාග්‍යවතුන් වහන්සේ පයුරුපාසනය කරන්නෙමි” යි කියායි. මෙසේ සිතා භාග්‍යවතුන් වහන්සේ වැඳ ගෞරවකොට ගියේය.</div>
                    <div class="bodytext">“ඉක්බිති මහානාම ශාක්‍ය තෙම ඒ රාත්‍රිය ඇවෑමෙන් භාග්‍යවතුන් වහන්සේ යම් තැනෙක්හිද, එහි පැමිණියේය. පැමිණ, භාග්‍යවතුන් වහන්සේට වැඳ එක් පසෙක හිඳ ගත්තේය. එක් පසෙක හිඳගත් මහානාම ශාක්‍යයාහට භාග්‍යවතුන් වහන්සේ මෙසේ වදාළ සේක.</div>
                    <div class="bodytext">“මහානාමය, ලෝකයෙහි මේ ශාස්තෲවරයෝ තුන් දෙනෙක් ඇත්තාහුය. කවර තුන් දෙනෙක්ද? මහානාමය, මේ ලෝකයෙහි ඇතැම් ශාස්තෲවරයෙක් කාමයන්ගේ ඉක්මවීම පනවයි. රූපයන්ගේ ඉක්මවීම නොපනවයි. වේදනාවන්ගේ ඉක්මවීම නොපනවයි.</div>
                    <div class="bodytext">“මහානාමය, මේ ලෝකයෙහි ඇතැම් ශාස්තෲවරයෙක් කාමයන්ගේද ඉක්මවීම පණවයි. රූපයන්ගේද ඉක්මවීම පනවයි. වේදනාවන්ගේ ඉක්මවීම නොපනවයි.</div>
                    <div class="bodytext">“මහානාමය, මෙහි ඇතැම් ශාස්තෲවරයෙක් කාමයන්ගේද ඉක්මවීම පනවයි. රූපයන්ගේද ඉක්මවීම පනවයි. වේදනාවන්ගේද ඉක්මවීම පනවයි.</div>
                    <div class="bodytext">“මහානාමය, මේ ශාස්තෲවරයෝ තුන්දෙනෙක් ලෝකයෙහි ඇත්තාහ. මහානාමය, මේ තුන් ශාස්තෲවරයන්ගේම නිෂ්ටාව එකක්මද, නැතහොත් වෙන්වූ නිෂ්ටා වෙත්ද?”</div>
                    <div class="bodytext">මෙසේ වදාළ කල්හි භරංඩුකාලාම තෙමේ, “මහානාමය, එකෙකැයි කියව” යි මහානාම ශාක්‍යයන්හට කීය. මෙසේ කී කල්හි භාග්‍යවතුන් වහන්සේ, “මහානාමය, වෙන් වෙන් වූයේයයි කියව” යි මහානාම ශාක්‍යයන්ට වදාළ සේක.</div>
                    <div class="bodytext">දෙවනුවත් මෙසේ වදාළ කල්හි භරංඩුකාලාම තෙමේ, “මහානාමය, එකෙකැයි කියව” යි මහානාම ශාක්‍යයන්හට කීය. මෙසේ කී කල්හි භාග්‍යවතුන් වහන්සේ, “මහානාමය, වෙන් වෙන් වූයේයයි කියව” යි මහානාම ශාක්‍යයන්ට වදාළ සේක. තෙවනුවත් මෙසේ වදාළ කල්හි භරංඩුකාලාම තෙමේ, “මහානාමය, එකෙකැයි කියව” යි මහානාම ශාක්‍යයන්හට කීය. මෙසේ කී කල්හි භාග්‍යවතුන් වහන්සේ, “මහානාමය, වෙන් වෙන් වූයේයයි කියව” යි මහානාම ශාක්‍යයන්ට වදාළ සේක.</div>
                    <div class="bodytext">“එකල්හි භරංඩුකාලාමයාට මෙබඳු සිතක් විය. ’මහෙශාක්‍යවූ මහානාම ශාක්‍යයා ඉදිරියෙහි මම ශ්‍රමණ ගෞතමයන් විසින් අප්‍රසාදයට පත්කරන ලද්දේ වෙමි. මම කිඹුල්වත්පුරයෙන් ඉවත්ව යන්නෙම් නම් මැනවි’ කියායි. ඉක්බිති භරංඩුකාලාම තෙමේ කිඹුල්වත්පුරයෙන් ඉවත්ව ගියේය. යම් හෙයකින් කිඹුල්වත්පුරයෙන් නික්ම ගියේද, එසේ ගියේම විය. නැවත නො ආයේය.”</div>
                </div>
            </div>
        </div>
        <div class="subhead ct_sutta" node-id="28225">
            <span class="subhead ct_sutta">5. හත්‍ථක දෙවපුත්ත සූත්‍රය</span>
            <div class="subhead-contents">
                <div class="paragraph" para="128">
                    <span class="paranum">128</span>
                    <div class="bodytext">“මා විසින් මෙසේ අසන ලදී. එක් කලෙක භාග්‍යවතුන් වහන්සේ සැවැත්නුවර සමීපයෙහි වූ, අනේපිඬු සිටාණන් විසින් කරවන ලද ජේතවනාරාමයෙහි වැඩ වසන සේක. එකල්හි වනාහි හත්‍ථක නම් බ්‍රහ්ම දිව්‍ය පුත්‍ර තෙමේ යහපත් රාත්‍රියක, ශෝභාමත් ශරීර වර්‍ණ ඇතිව, මුළු ජේතවනාරාමය ආලෝක කොට, භාග්‍යවතුන් වහන්සේ යම් තැනෙක්හිද, එතැනට පැමිණියේය. පැමිණ, භාග්‍යවතුන් වහන්සේගේ ඉදිරියෙහි සිටින්නෙමියි ගිලෙන්නේද, මතුවන්නේද වෙයි. පිහිටීමට නොහැකි වෙයි. යම්සේ ගිතෙල් හෝ තෙල් හෝ වැල්ලෙහි ඉසින ලද්දේ, ගිලෙන්නෙත්, මතුවන්නේත් වේද, එමෙන් හන්‍ථක දේව පුත්‍ර තෙමේ, භාග්‍යවතුන් වහන්සේ ඉදිරියෙහි සිටින්නෙමියි, ගිලෙන්නේද, මතුවන්නේද වෙයි. පිහිටීමට නොහැකි වෙයි.</div>
                    <div class="bodytext">“ඉක්බිති භාග්‍යවතුන් වහන්සේ හන්‍ථක බ්‍රහ්ම දිව්‍ය පුත්‍රයාට, “හන්‍ථකය, ඖදාරික ආත්ම භාවයක් මවා ගනුව” යි වදාළ සේක. “ස්වාමීනි, එසේය” යි හන්‍ථක බ්‍රහ්ම දේවපුත්‍ර තෙම භාග්‍යවතුන් වහන්සේට පිළිතුරු දී ඖදාරික ආත්ම භාවයක් මවා භාග්‍යවතුන් වහන්සේට වැඳ එක් පසෙක සිටියේය. එක් පසෙක සිටියාවූ හන්‍ථක දිව්‍ය පුත්‍රයාට භාග්‍යවතුන් වහන්සේ මෙසේ වදාළ සේක.</div>
                    <div class="bodytext">“හත්‍ථක, පෙර මනුෂ්‍යව වාසය කරද්දී ඉගෙන ගත් යම් ධර්ම තොපට වූවාහු නම් ඒ ධර්මයෝ තොපට දැනුදු ධාරණව පවත්නාහුද?” යනුයි.</div>
                    <div class="bodytext">“ස්වාමීනි, පෙර මනුෂ්‍යවූ මා හට යම් ධර්‍මයෝ ධාරණව පැවැත්තාහුද, ඒ ධර්‍මයෝ දැනුදු මට ධාරණව ඇත්තාහුය. පෙර මනුෂ්‍යවූ මා හට යම් ධර්මයෝ ධාරණව නොපැවැත්තාහුද, ඒ ධර්මයෝද දැන් මා හට ධාරණව ඇත්තාහුය. ස්වාමීනි, භාග්‍යවතුන් වහන්සේ දැන් භික්‍ෂූන්ගෙන්, භික්‍ෂුණීන්ගෙන්, උපාසකයන්ගෙන්, උපාසිකාවන්ගෙන්, රජුන්ගෙන්, රාජ මහාමාත්‍යයන්ගෙන්, තීර්ථකයන්ගෙන්, තීර්ථක ශ්‍රාවකයන්ගෙන් ආකීර්ණව වාසය කරන සේක්ද, ස්වාමීනි, එසේම මම දිව්‍ය පුත්‍රයන්ගෙන් ආකීර්‍ණව වාසය කරමි. ස්වාමීනි, දුර සිටද දිව්‍ය පුත්‍රයෝ හත්‍ථක දිව්‍ය පුත්‍රයාගෙන් ධර්මය අසන්නෙමැයි පැමිණෙත්. ස්වාමීනි, මම කරුණු තුනකින් තෘප්තියක් නැතිව, සෑහීමක් නැතිව කාලක්‍රියා කෙළෙමි. කවර තුනකින්ද, ස්වාමීනි, මම භාග්‍යවතුන් වහන්සේගේ දැකීමෙන් ඇතිවීමක් සෑහීමක් නැතිව කාලක්‍රියා කෙළෙමි. ස්වාමීනි, මම ධර්ම ශ්‍රවණ කිරීමෙහි තෘප්තියක් සෑහීමක්, නැතිව කාලක්‍රියා කෙළෙමි. ස්වාමීනි, මම සංඝයාට උපස්ථාන කිරීමෙහි තෘප්තියක් නැතිව, ඇතිවීමක් නැතිව කාලක්‍රියා කෙළෙමි. ස්වාමීනි, මම මේ තුන් ධර්මයන්ගේ තෘප්තියක් සෑහීමක් නැතිව කාලක්‍රියා කෙළෙමි.</div>
                    <div class="bodytext">“මම භාග්‍යවතුන් වහන්සේගේ දැක්මෙහිද, සංඝයාට උපස්ථාන කිරීමෙහිද, බණ ඇසීමෙහිද, කිසි කලෙක තෘප්තියට නොපැමිණියෙමි.</div>
                    <div class="bodytext">“අධිශීලයෙහි හික්මෙන්නාවූ, ධර්‍ම ශ්‍රවණයෙහි ඇලුණාවූ, ධර්ම තුනකින් තෘප්තියක් නැත්තාවූ හත්‍ථක තෙමේ අවිහ බඹලොවට ගියේය.”</div>
                </div>
            </div>
        </div>
        <div class="subhead ct_sutta" node-id="28226">
            <span class="subhead ct_sutta">6. කටුවිය කත සූත්‍රය</span>
            <div class="subhead-contents">
                <div class="paragraph" para="129">
                    <span class="paranum">129</span>
                    <div class="bodytext">“එක් සමයෙක්හි භාග්‍යවතුන් වහන්සේ බරනැස්නුවර මිගදාය නම් ඉසිපතනයෙහි වැඩ වාසය කරති. එකල්හි භාග්‍යවතුන් වහන්සේ පාත්‍රා සිව්රු ගෙන බරණැස්නුවරට පිඬු පිණිස වැඩියහ. එකල්හි භාග්‍යවතුන් වහන්සේ ගවයන් විකුණන තැනක හටගත් පුලිල ගසක් සමීපයෙහි පිඬු පිණිස හැසිරෙන සේක් ධ්‍යාන සැපයක් නැති හෙයින්, ස්වල්ප ආශ්වාදයක් ඇති කාම ගුණ සැප වශයෙන් ශාසනයෙන් බාහිර ආශ්වාදයක් ඇති, මුළාවූ සිහිය ඇති, නුවණ නැති, සමාධියෙන් තොරවූ, විසිර ගිය සිත් ඇති, විවෘත කළ ඉන්‍ද්‍රියයන් ඇති භික්‍ෂුවක් දැක, ඒ භික්‍ෂුවට මෙසේ වදාළ සේක.</div>
                    <div class="bodytext">“මහණ, මහණ, තෝ තමා ඉඳුල් අහරක් මෙන් නොකළ යුතුය. මහණ, ඒ ඉඳුල් අහරක් මෙන් කරන ලද, ක්‍රොධය නමැති පිලී ගඳ හමන, කෙලෙසුන්ගෙන් තෙත්වූ, ඒ තමා ක්ලේශ නමැති මැස්සෝ ලුහුනොබඳිත්. ලුහුබැඳ නොකත් යන මීට හේතු නැත්තේය යනුයි.</div>
                    <div class="bodytext">“එකල්හි භාග්‍යවතුන් වහන්සෙ විසින් මේ අවවාදයෙන් අවවාද කරන ලද ඒ මහණ තෙමේ සෝවාන් ඵලයට පැමිණියේය. ඉක්බිති භාග්‍යවතුන් වහන්සේ බරණැසෙහි පිඬු පිණිස හැසිර සවස් කාලයෙහි පිණ්ඩපාතයෙන් වැළකුණේ භික්‍ෂූනට ආමන්ත්‍රණය කළ සේක.</div>
                    <div class="bodytext">“මහණෙනි, මම පෙරවරු කාලයෙහි පාත්‍ර සිව්රු ගෙන බරණැසෙහි පිඬු පිණිස පැමිණියෙමි. මහණෙනි, මම ගවයන් විකුණන ස්ථානයෙහි හටගත් පුලිල ගස සමීපයෙහි පිඬු පිණිස හැසිරෙන්නෙම් ස්වල්ප ආශ්වාදය ඇති, බාහිර ආශ්වාදය ඇති, සිහි මුළාවූ, නුවණ නැත්තාවූ, සමාධියක් නැත්තාවූ, වික්‍ෂිප්ත සිත් ඇත්තාවූ, විවෘත කළ ඉන්‍ද්‍රිය ඇත්තාවූ එක්තරා භික්‍ෂුවක් දිටිමි. දැක ඒ භික්‍ෂුවට මෙසේ කීමි. කෙසේද?</div>
                    <div class="bodytext">“මහණ, මහණ, තෝ තමා ඉඳුල් අහරක් මෙන් නොකළ යුතුය. මහණ, ඒ ඉඳුල් අහරක් මෙන් කරන ලද, ක්‍රොධය නමැති පිලී ගඳ හමන, කෙලෙසුන්ගෙන් තෙත්වූ, ඒ තමා ක්ලේශ නමැති මැස්සෝ ලුහුනොබඳිත්. ලුහුබැඳ නොකත් යන මීට හේතු නැත්තේය යනුයි.</div>
                    <div class="bodytext">“මහණෙනි, එකල්හි මා විසින් මේ අවවාදයෙන් අවවාද කරන ලද ඒ මහණ තෙම සෝවාන් ඵලයට පැමිණියේයයි වදාළ සේක.</div>
                    <div class="bodytext">“මෙසේ වදාළ කල්හි එක්තරා භික්‍ෂුවක්, ’ස්වාමීනි, ඉඳුල් බත යනු කුමක්ද? පිලීගඳ යනු කුමක්ද? මැස්සෝ යනු කුමක්දැ?’ යි භාග්‍යවතුන් වහන්සේගෙන් ඇසීය.</div>
                    <div class="bodytext">“මහණ, ඉඳුල් බත නම් අභිද්‍යාවය. පිලීගඳ නම් ව්‍යාපාදයය. මැස්සෝ නම් ලාමක අකුශල විතර්‍කයෝය. මහණ, ඒ ඉඳුල් බතක් කරන ලද, පිලීගඳ හමන්නාවූ, කෙලෙසුන්ගෙන් තෙත්වූ තමා, අකුසල විතර්‍ක නමැති මැස්සෝ ලුහු නොබඳිත්. ලුහුබැඳ නොකත් යන මීට හේතු නැත්තේය” යි වදාළ සේක.</div>
                    <div class="bodytext">“ඇස්, කන් නොරක්නා ලද, ඉන්‍ද්‍රියයන්හි සංවර නොවූ, ඔහු රාග විතර්‍ක නමැති මැස්සෝ ලුහුබඳිත්.”</div>
                    <div class="bodytext">“තමා ඉඳුල් බතක් මෙන් කරන ලද්දාවූ, පිලීගඳ හමන්නාවූ, කෙලෙසුන්ගෙන් තෙත්වූ මහණ තෙමේ නිර්‍වානයෙන් දුරු වූයේ, දුකටම භාජන වූවෙක් වන්නේය.”</div>
                    <div class="bodytext">“ගමෙහි හෝ ආරණ්‍යයෙහි හෝ තමාගේ සංසිඳීමක් නොලත් අඥාන බාල තෙමේ මැස්සන්ගෙන් පෙරටුව ගමන් කරන්නේය.”</div>
                    <div class="bodytext">“යම් කෙනෙක් සීලයෙන් යුක්තව, ප්‍රඥාවෙන් සංසිඳීමෙහි ඇලී වෙසෙත්ද, ඔවුහු මැස්සන් නසා සංසිඳුනාහු සැපසේ සයනය කරත්.”</div>
                </div>
            </div>
        </div>
        <div class="subhead ct_sutta" node-id="28227">
            <span class="subhead ct_sutta">7. පඨම අනුරුද්‍ධ සූත්‍රය</span>
            <div class="subhead-contents">
                <div class="paragraph" para="130">
                    <span class="paranum">130</span>
                    <div class="bodytext">එකල්හි ආයුෂ්මත් අනුරුද්‍ධ ස්ථවිර තෙමේ භාග්‍යවතුන් වහන්සේ යම් තැනෙකද, එතැනට පැමිණියේය. පැමිණ, භාග්‍යවතුන් වහන්සේට වැඳ, එක් පසෙක හුන්නේය. එක් පසෙක හුන්නාවූ, අනුරුද්‍ධ ස්ථවිර තෙමේ, භාග්‍යවතුන් වහන්සේට මෙසේ සැල කෙළේය.</div>
                    <div class="bodytext">“ස්වාමීනි, මම මිනිස් බව ඉක්මවූ පිරිසිදු දිවැසින් බොහෝ සෙයින් ස්ත්‍රිය කය බිඳීමෙන් මරණින් පසු සැපයෙන් පහවූ, අයහපත් ගති ඇති, විනාශව වැටෙන්නාවූ නිරයෙහි උපදින බව දකිමි. ස්වාමීනි, කෙතෙක් ධර්‍මයන්ගෙන් යුත් ස්ත්‍රිය කය බිඳීමෙන් මරණින් පසු සැපයෙන් පහවූ, අයහපත් ගති ඇති, විනාශව වැටෙන්නාවූ නිරයෙහි උපදින්නේද?” යනුයි.</div>
                    <div class="bodytext">“අනුරුද්‍ධය, ධර්‍ම තුනකින් යුත් ස්ත්‍රිය කය බිඳීමෙන් මරණින් පසු සැපයෙන් පහවූ, අයහපත් ගති ඇති, විනාශව වැටෙන්නාවූ නිරයෙහි උපදියි. කවර තුනකින්ද යත්?</div>
                    <div class="bodytext">“අනුරුද්‍ධය, මේ ලෝකයෙහි ස්ත්‍රිය උදය වරුවෙහි මසුරු මලයෙන් මඩනා ලද සිතින් ගෙයි වාසය කරත්. දවල් කාලයෙහි ඊර්‍ෂ්‍යාවෙන් මඩනා ලද සිතින් ගෙයි වාසය කරයි. සවස් කාලයෙහි රාගයෙන් මඩනා ලද සිතින් ගෙයි වාසය කරයි.</div>
                    <div class="bodytext">“අනුරුද්‍ධය, මේ ධර්‍ම තුනෙන් යුත් ස්ත්‍රිය කය බිඳීමෙන් මරණින් පසු සැපයෙන් පහවූ, අයහපත් ගති ඇති, විනාශව වැටෙන්නාවූ නිරයෙහි උපදියි.”</div>
                </div>
            </div>
        </div>
        <div class="subhead ct_sutta" node-id="28228">
            <span class="subhead ct_sutta">8. දුතිය අනුරුද්‍ධ සූත්‍රය</span>
            <div class="subhead-contents">
                <div class="paragraph" para="131">
                    <span class="paranum">131</span>
                    <div class="bodytext">“ඉක්බිති ආයුෂ්මත් අනුරුද්‍ධ ස්ථවිර තෙමේ, ආයුෂ්මත් ශාරීපුත්‍ර ස්ථවිරයන් වහන්සේ යම් තැනෙක්හිද, එතැනට පැමිණියේය. පැමිණ, ආයුෂ්මත් ශාරීපුත්‍ර ස්ථවිරයන් වහන්සේ හා සතුටුවිය. සතුටු විය යුතු, සිහි කටයුතු කථා කොට නිමවා එක් පසෙක හිඳ ගත්තේය. එක් පසෙක හිඳගත් ආයුෂ්මත් අනුරුද්‍ධ ස්ථවිර තෙමේ ආයුෂ්මත් ශාරීපුත්‍ර ස්ථවිරයන් වහන්සේට මෙසේ වදාළේය.</div>
                    <div class="bodytext">“ඇවැත් ශාරීපුත්‍ර ස්ථවිරයන් වහන්ස, මම මිනිසත් බව ඉක්මවූ පිරසිදුවූ දිවැසින් ලෝක දහසක් බලමි. මා විසින් පටන් ගන්නාද වීර්‍ය්‍යය නොහැකුළුනේය. සිහිය එළඹ සිටියාය. මුළා නොවූවාය. කය සංසිඳුනේය. දාහ රහිත වූයේය. සිත එකඟව සමාධියට පැමිණියේය. එවිටද මාගේ සිත තෘෂ්ණා දෘෂ්ටීන්ගෙන් අල්වා නොගෙන ආශ්‍රවයන්ගෙන් නොමිදේය” යි කීය.</div>
                    <div class="bodytext">“ඇවැත් අනුරුද්ධය, තොපට ’මම මෙසේ මිනිසත් බව ඉක්මවූ, පිරිසිදු දිවැසින් දහසක් ලෝකයන් බලමි’ යන යමක් ඇද්ද, මෙය තොපගේ මානය වෙයි. අනුරුද්ධය, තොපට, මෙසේ මා විසින් වීර්‍ය්‍යය පටන් ගන්නා ලදී. වීර්‍ය්‍යය නොහැකුළුණේය. නුමුළාවූ සිහිය එළඹ සිටියාය. කය සංසිඳුණේය. දාහ රහිත විය. සිත එකඟ විය. සමාධියට පැමිණියේය. යන යමක් වේද, මෙය තොපගේ උද්ධච්චය වෙයි.</div>
                    <div class="bodytext">“අනුරුද්ධය, තොපට මෙසේ එවිටද මාගේ සිත තෘෂ්ණා දෘෂ්ටීන්ගෙන් අල්වා නොගෙන ආශ්‍රවයන් කෙරෙන් නොමිදේය යන යමක් වේද, මෙය තොපගේ විචිකිච්ඡාව වෙයි. “ආයුෂ්මත් අනුරුද්ධ තෙමේ මේ ධර්‍ම තුන හැර දමා මේ ධර්‍ම තුන මෙනෙහි නොකොට නිර්‍වාණ ධාතුවට හිත එළවන්නේ නම් මැනවි” යයි වදාළේය.</div>
                    <div class="bodytext">“එකල්හි ආයුෂ්මත් අනුරුද්ධ ස්ථවිර තෙමේ තනිව සමූහයාගෙන් වෙන්ව, අප්‍රමාදව, කෙලෙස් තවන වීර්‍ය්‍යයෙන් යුක්තව, ආත්ම පරිත්‍යාගයෙන් වාසය කරන්නේ, නොබෝ කලකින්ම කුල පුත්‍රයෝ යම් අර්‍ථයක් පිණිස ගිහි ගෙයින් නික්ම ශාසනයෙහි පැවිදි වෙත්ද, මාර්‍ග බ්‍රහ්මචර්‍ය්‍යාව අවසානකොට ඇති ඒ අනුත්තර ධර්‍මය මේ ආත්මයෙහිම තෙමේ විශේෂ ඥානයෙන් දැන, ඊට පැමිණ වාසය කෙළේය.</div>
                    <div class="bodytext">“ජාතිය ක්‍ෂය විය. බ්‍රහ්මචර්‍ය්‍යාව වැස නිමවන ලදී. කළයුත්ත කරන ලදී. මෙයින් පසු ආත්ම භාවයක් නැතැයි දැන ගත්තේය. අනුරුද්ධ තෙමේ රහතුන් අතුරෙන් එක්තරා රහත් පුද්ගලයෙක් විය.”</div>
                </div>
            </div>
        </div>
        <div class="subhead ct_sutta" node-id="28229">
            <span class="subhead ct_sutta">9. පටිච්ඡන්නවහන සූත්‍රය</span>
            <div class="subhead-contents">
                <div class="paragraph" para="132">
                    <span class="paranum">132</span>
                    <div class="bodytext">“මහණෙනි, වසන ලද්දාවූ තිදෙනෙකුන් දරත්. විවෘත කරන ලදුව නොදරත්. කවර තුනක්ද?</div>
                    <div class="bodytext">“මහණෙනි, මාගම (ස්ත්‍රිය) වසන ලද්දේම දරයි. විවෘතකෙළේ නොදරයි. මහණෙනි, බ්‍රාහ්මණයන්ගේ මන්ත්‍ර වසන ලද්දාහුම දරත්, විවෘතකොට නොදරත්. මහණෙනි, මිත්‍යාදෘෂ්ටිය වසන ලදුවම දරයි. විවෘත කරන ලදුව නොදරයි. මහණෙනි, මේ කරුණු තුන වසන ලදුව දරත්. විවෘතකොට නොදරත්.</div>
                    <div class="bodytext">“මහණෙනි, තිදෙනෙක් විවෘත කරන ලද්දාහුම බබලත්. වසන ලද්දාහුම නොබබලත්. කවර තිදෙනෙක්ද යත්?</div>
                    <div class="bodytext">“මහණෙනි, සඳමඬල විවෘතකරන ලද්දේම බබලයි. වසන ලද්දේ නොබබලයි. මහණෙනි, හිරුමඬල විවෘතකරන ලද්දේම බබලයි. වසන ලද්දේ නොබබලයි. මහණෙනි, තථාගතයන් වහන්සේ විසින් වදාළ ධර්‍මය විවෘතකරන ලද්දේම බබලයි. වසන ලද්දේ නොබබලයි. මහණෙනි, මේ තිදෙන විවෘතකරන ලද්දාහුම බබලත්. වසන ලද්දාහු නොබබලත්.” යයි වදාළ සේක..</div>
                </div>
            </div>
        </div>
        <div class="subhead ct_sutta" node-id="282210">
            <span class="subhead ct_sutta">10. ලෙඛූපම සූත්‍රය</span>
            <div class="subhead-contents">
                <div class="paragraph" para="133">
                    <span class="paranum">133</span>
                    <div class="bodytext">“මහණෙනි, ලෝකයෙහි පුද්ගලයෝ තිදෙනෙක් වෙත්. කවර තිදෙනෙක්ද? ගලේ ඇඳි ඉර වැනි පුද්ගල තෙමේද, පොළොවේ ඇඳි ඉර වැනි පුද්ගල තෙමේද, දියේ ඇඳි ඉර වැනි පුද්ගල තෙමේද, වෙයි.</div>
                    <div class="bodytext">“මහණෙනි, ගලේ ඇඳි ඉර වැනි පුද්ගලයා නම් කවරේද? මහණෙනි, මේ ලෝකයෙහි ඇතැම් පුද්ගලයෙක් නිතර කිපෙයි. හෙතෙම ඒ ක්‍රෝධය බොහෝ කාලයක් පවත්වයි. මහණෙනි, යම්සේ ගලේ ඇඳි ඉර වාතයෙන් හෝ ජලයෙන් හෝ වහා නොමැකෙන්නේද, බොහෝ කලක් පවත්නේද, මහණෙනි, එසේම මේ ලෝකයෙහි ඇතැම් පුද්ගලයෙක් නිතර කිපෙයිද, හෙතෙම ඒ ක්‍රෝධය බොහෝ කල් පවත්වයිද, මහණෙනි, මෙතෙම ගලේ ඇඳි ඉර වැනි පුද්ගලයායයි කියමි.</div>
                    <div class="bodytext">“මහණෙනි, පොළොවේ ඇඳි ඉර වැනි පුද්ගලයා නම් කවරේද? මහණෙනි, මේ ලෝකයෙහි ඇතැම් පුද්ගලයෙක් නිතර කිපෙයි. හෙතෙම ඒ ක්‍රෝධය බොහෝ කලක් නොපවත්වයි. මහණෙනි, යම්සේ පොළොවේ ඇඳි ඉර වාතයෙන් හෝ ජලයෙන් හෝ වහා මැකේද, බොහෝ කල් නොපවතියිද, මහණෙනි, එසේම ඇතැම් පුද්ගලයෙක් නිතර කිපෙයිද, හෙතෙම ඒ ක්‍රෝධය බොහෝ කල් නොපවත්වයිද, මහණෙනි, මෙතෙම පොළොවේ ඇඳි ඉර වැනි පුද්ගලයායයි කියනු ලැබේ.</div>
                    <div class="bodytext">“මහණෙනි, දියේ ඇඳි ඉර වැනි පුද්ගලයා නම් කවරේද? මහණෙනි, මේ ලෝකයෙහි ඇතැම් පුද්ගලයෙක් දැඩිකොට කියනු ලබන්නේද, ඵරුෂව කියනු ලබන්නේද, අමනාපයෙන් කියනු ලබන්නේද, සම්බන්‍ධ වන්නේමය. සංසන්‍දනය වන්නේමය. සතුටු වන්නේමය. මහණෙනි, යම්සේ ජලයෙහි ඇඳි ඉර වහා මැකී යන්නේද, බොහෝ කල් නොපවත්තේද, මහණෙනි, එමෙන්ම මේ ලෝකයෙහි ඇතැම් පුද්ගලයෙක් දැඩිව කියනු ලබන්නේද, ඵරුෂව කියනු ලබන්නේද, අමනාපයෙන් කියනු ලබන්නේද, සම්බන්‍ධ වන්නේමය. සංසන්‍දනය වන්නේමය. සතුටු වන්නේමය. මහණෙනි, මෙතෙම දියේ ඇඳි ඉර වැනි පුද්ගලයායයි කියනු ලැබේ. මහණෙනි, ලෝකයෙහි මේ පුද්ගලයෝ තිදෙනෙක් ඇත්තාහුය.”</div>
                </div>
            </div>
        </div>
    </div>
    <div class="centre ct_vagga ending">දහතුන්වැනි භරංඩු වර්‍ගය නිමි.</div>
    <div class="paragraph udana" para="udana"></div>
</div>