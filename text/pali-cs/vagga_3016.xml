<div class="chapter ct_vagga" node-id="30160">
    <span class="chapter ct_vagga">(7) 2. සඤ්ඤාවග්ගො</span>
    <div class="chapter-contents">
        <div class="subhead ct_sutta" node-id="30161">
            <span class="subhead ct_sutta">1. පඨමසඤ්ඤාසුත්තං</span>
            <div class="subhead-contents">
                <div class="paragraph" para="61">
                    <span class="paranum">61</span>
                    <div class="bodytext"> ‘‘පඤ්චිමා 
                        <pb ed="M" n="2.0070"/>
                        <pb ed="V" n="2.0074"/>, භික්ඛවෙ, සඤ්ඤා භාවිතා බහුලීකතා මහප්ඵලා හොන්ති මහානිසංසා අමතොගධා අමතපරියොසානා. කතමා පඤ්ච? අසුභසඤ්ඤා, මරණසඤ්ඤා, ආදීනවසඤ්ඤා, ආහාරෙ පටිකූලසඤ්ඤා, සබ්බලොකෙ අනභිරතසඤ්ඤා 
                        <span class="note">(අනභිරතිසඤ්ඤා (ක.) අ. නි. 5.121-122, 303-304 පස්සිතබ්බං)</span> - ඉමා ඛො, භික්ඛවෙ, පඤ්ච සඤ්ඤා භාවිතා බහුලීකතා මහප්ඵලා හොන්ති මහානිසංසා අමතොගධා අමතපරියොසානා’’ති. පඨමං.
                    </div>
                </div>
            </div>
        </div>
        <div class="subhead ct_sutta" node-id="30162">
            <span class="subhead ct_sutta">2. දුතියසඤ්ඤාසුත්තං</span>
            <div class="subhead-contents">
                <div class="paragraph" para="62">
                    <span class="paranum">62</span>
                    <div class="bodytext"> ‘‘පඤ්චිමා, භික්ඛවෙ, සඤ්ඤා භාවිතා බහුලීකතා මහප්ඵලා හොන්ති මහානිසංසා අමතොගධා අමතපරියොසානා. කතමා පඤ්ච? අනිච්චසඤ්ඤා, අනත්තසඤ්ඤා, මරණසඤ්ඤා, ආහාරෙ පටිකූලසඤ්ඤා, සබ්බලොකෙ අනභිරතසඤ්ඤා - ඉමා 
                        <pb ed="P" n="3.0080"/> ඛො, භික්ඛවෙ, පඤ්ච සඤ්ඤා භාවිතා බහුලීකතා මහප්ඵලා හොන්ති මහානිසංසා අමතොගධා අමතපරියොසානා’’ති. දුතියං.
                    </div>
                </div>
            </div>
        </div>
        <div class="subhead ct_sutta" node-id="30163">
            <span class="subhead ct_sutta">3. පඨමවඩ්ඪිසුත්තං</span>
            <div class="subhead-contents">
                <div class="paragraph" para="63">
                    <span class="paranum">63</span>
                    <div class="bodytext"> ‘‘පඤ්චහි, භික්ඛවෙ, වඩ්ඪීහි වඩ්ඪමානො අරියසාවකො අරියාය වඩ්ඪියා වඩ්ඪති, සාරාදායී ච හොති වරාදායී ච කායස්ස. කතමාහි පඤ්චහි? සද්ධාය වඩ්ඪති, සීලෙන වඩ්ඪති, සුතෙන වඩ්ඪති, චාගෙන වඩ්ඪති, පඤ්ඤාය වඩ්ඪති - ඉමාහි ඛො, භික්ඛවෙ, පඤ්චහි වඩ්ඪීහි වඩ්ඪමානො අරියසාවකො අරියාය වඩ්ඪියා වඩ්ඪති, සාරාදායී ච හොති වරාදායී ච කායස්සා’’ති.</div>
                    <div class="gatha">‘‘සද්ධාය 
                        <pb ed="V" n="2.0075"/> සීලෙන ච යො පවඩ්ඪති 
                        <span class="note">(යොධ වඩ්ඪති (සී.))</span>,
                    </div>
                    <div class="gatha">පඤ්ඤාය චාගෙන සුතෙන චූභයං;</div>
                    <div class="gatha">සො තාදිසො සප්පුරිසො විචක්ඛණො,</div>
                    <div class="gathalast">ආදීයතී සාරමිධෙව අත්තනො’’ති. තතියං;</div>
                </div>
            </div>
        </div>
        <div class="subhead ct_sutta" node-id="30164">
            <span class="subhead ct_sutta">4. දුතියවඩ්ඪිසුත්තං</span>
            <div class="subhead-contents">
                <div class="paragraph" para="64">
                    <span class="paranum">64</span>
                    <div class="bodytext"> ‘‘පඤ්චහි 
                        <pb ed="M" n="2.0071"/>, භික්ඛවෙ, වඩ්ඪීහි වඩ්ඪමානා අරියසාවිකා අරියාය වඩ්ඪියා වඩ්ඪති, සාරාදායිනී ච හොති වරාදායිනී ච කායස්ස. කතමාහි පඤ්චහි? සද්ධාය වඩ්ඪති, සීලෙන වඩ්ඪති, සුතෙන වඩ්ඪති, චාගෙන වඩ්ඪති, පඤ්ඤාය වඩ්ඪති - ඉමාහි ඛො, භික්ඛවෙ, පඤ්චහි වඩ්ඪීහි වඩ්ඪමානා අරියසාවිකා අරියාය වඩ්ඪියා වඩ්ඪති, සාරාදායිනී ච හොති වරාදායිනී ච කායස්සා’’ති.
                    </div>
                    <div class="gatha">‘‘සද්ධාය සීලෙන ච යා පවඩ්ඪති 
                        <span class="note">(යාධ වඩ්ඪති (සී.))</span>,
                    </div>
                    <div class="gatha">පඤ්ඤාය චාගෙන සුතෙන චූභයං;</div>
                    <div class="gatha">සා තාදිසී සීලවතී උපාසිකා,</div>
                    <div class="gathalast">ආදීයතී සාරමිධෙව අත්තනො’’ති. චතුත්ථං;</div>
                </div>
            </div>
        </div>
        <div class="subhead ct_sutta" node-id="30165">
            <span class="subhead ct_sutta">5. සාකච්ඡසුත්තං</span>
            <div class="subhead-contents">
                <div class="paragraph" para="65">
                    <span class="paranum">65</span>
                    <div class="bodytext">
                        <span class="note">(අ. නි. 5.164)</span> ‘‘පඤ්චහි 
                        <pb ed="P" n="3.0081"/>, භික්ඛවෙ, ධම්මෙහි සමන්නාගතො භික්ඛු අලංසාකච්ඡො සබ්‍රහ්මචාරීනං. කතමෙහි පඤ්චහි? ඉධ, භික්ඛවෙ, භික්ඛු අත්තනා ච සීලසම්පන්නො හොති, සීලසම්පදාය කථාය ච ආගතං පඤ්හං බ්‍යාකත්තා හොති; අත්තනා ච සමාධිසම්පන්නො හොති, සමාධිසම්පදාය කථාය ච ආගතං පඤ්හං බ්‍යාකත්තා හොති; අත්තනා ච පඤ්ඤාසම්පන්නො හොති, පඤ්ඤාසම්පදාය කථාය ච ආගතං පඤ්හං බ්‍යාකත්තා හොති; අත්තනා ච විමුත්තිසම්පන්නො හොති, විමුත්තිසම්පදාය කථාය ච ආගතං පඤ්හං බ්‍යාකත්තා හොති; අත්තනා ච විමුත්තිඤාණදස්සනසම්පන්නො හොති, විමුත්තිඤාණදස්සනසම්පදාය කථාය ච ආගතං පඤ්හං බ්‍යාකත්තා හොති. ඉමෙහි ඛො, භික්ඛවෙ, පඤ්චහි ධම්මෙහි සමන්නාගතො භික්ඛු අලංසාකච්ඡො සබ්‍රහ්මචාරීන’’න්ති. පඤ්චමං.
                    </div>
                </div>
            </div>
        </div>
        <div class="subhead ct_sutta" node-id="30166">
            <span class="subhead ct_sutta">6. සාජීවසුත්තං</span>
            <div class="subhead-contents">
                <div class="paragraph" para="66">
                    <span class="paranum">66</span>
                    <div class="bodytext">
                        <span class="note">(අ. නි. 5.164)</span> ‘‘පඤ්චහි 
                        <pb ed="V" n="2.0076"/>, භික්ඛවෙ, ධම්මෙහි සමන්නාගතො භික්ඛු අලංසාජීවො සබ්‍රහ්මචාරීනං. කතමෙහි පඤ්චහි? ඉධ, භික්ඛවෙ, භික්ඛු අත්තනා ච සීලසම්පන්නො හොති, සීලසම්පදාය කථාය ච කතං පඤ්හං බ්‍යාකත්තා හොති; අත්තනා ච සමාධිසම්පන්නො හොති, සමාධිසම්පදාය කථාය ච 
                        <pb ed="M" n="2.0072"/> කතං පඤ්හං බ්‍යාකත්තා හොති; අත්තනා ච පඤ්ඤාසම්පන්නො හොති, පඤ්ඤාසම්පදාය කථාය ච කතං පඤ්හං බ්‍යාකත්තා හොති; අත්තනා ච විමුත්තිසම්පන්නො හොති, විමුත්තිසම්පදාය කථාය ච කතං පඤ්හං බ්‍යාකත්තා හොති; අත්තනා ච විමුත්තිඤාණදස්සනසම්පන්නො හොති, විමුත්තිඤාණදස්සනසම්පදාය කථාය ච කතං පඤ්හං බ්‍යාකත්තා හොති. ඉමෙහි ඛො, භික්ඛවෙ, පඤ්චහි ධම්මෙහි සමන්නාගතො භික්ඛු අලංසාජීවො සබ්‍රහ්මචාරීන’’න්ති. ඡට්ඨං.
                    </div>
                </div>
            </div>
        </div>
        <div class="subhead ct_sutta" node-id="30167">
            <span class="subhead ct_sutta">7. පඨමඉද්ධිපාදසුත්තං</span>
            <div class="subhead-contents">
                <div class="paragraph" para="67">
                    <span class="paranum">67</span>
                    <div class="bodytext"> ‘‘යො හි කොචි, භික්ඛවෙ, භික්ඛු වා භික්ඛුනී වා පඤ්ච ධම්මෙ 
                        <span class="note">(ඉමෙ පඤ්ච ධම්මෙ (ක.))</span> භාවෙති, පඤ්ච ධම්මෙ 
                        <span class="note">(ඉමෙ පඤ්ච ධම්මෙ (ක.))</span> බහුලීකරොති, තස්ස ද්වින්නං ඵලානං අඤ්ඤතරං ඵලං පාටිකඞ්ඛං - දිට්ඨෙව 
                        <pb ed="P" n="3.0082"/> ධම්මෙ අඤ්ඤා, සති වා උපාදිසෙසෙ අනාගාමිතා.
                    </div>
                    <div class="bodytext">‘‘කතමෙ පඤ්ච? ඉධ, භික්ඛවෙ, භික්ඛු ඡන්දසමාධිපධානසඞ්ඛාරසමන්නාගතං ඉද්ධිපාදං භාවෙති, වීරියසමාධි...පෙ.... චිත්තසමාධි... වීමංසාසමාධිපධානසඞ්ඛාරසමන්නාගතං ඉද්ධිපාදං භාවෙති, උස්සොළ්හිඤ්ඤෙව පඤ්චමිං 
                        <span class="note">(උස්සොළ්හීයෙව පඤ්චමී (සී.))</span>. යො හි කොචි, භික්ඛවෙ, භික්ඛු වා භික්ඛුනී වා ඉමෙ පඤ්ච ධම්මෙ භාවෙති, ඉමෙ පඤ්ච ධම්මෙ බහුලීකරොති, තස්ස ද්වින්නං ඵලානං අඤ්ඤතරං ඵලං පාටිකඞ්ඛං - දිට්ඨෙව ධම්මෙ අඤ්ඤා, සති වා උපාදිසෙසෙ අනාගාමිතා’’ති. සත්තමං.
                    </div>
                </div>
            </div>
        </div>
        <div class="subhead ct_sutta" node-id="30168">
            <span class="subhead ct_sutta">8. දුතියඉද්ධිපාදසුත්තං</span>
            <div class="subhead-contents">
                <div class="paragraph" para="68">
                    <span class="paranum">68</span>
                    <div class="bodytext"> ‘‘පුබ්බෙවාහං, භික්ඛවෙ, සම්බොධා අනභිසම්බුද්ධො බොධිසත්තොව සමානො පඤ්ච ධම්මෙ භාවෙසිං, පඤ්ච ධම්මෙ බහුලීකාසිං 
                        <span class="note">(බහුලිමකාසිං (ක.), බහුලමකාසිං (ක.))</span>. කතමෙ පඤ්ච? ඡන්දසමාධිපධානසඞ්ඛාරසමන්නාගතං ඉද්ධිපාදං භාවෙසිං 
                        <pb ed="V" n="2.0077"/>, වීරියසමාධි... චිත්තසමාධි... වීමංසාසමාධිපධානසඞ්ඛාරසමන්නාගතං ඉද්ධිපාදං භාවෙසිං, උස්සොළ්හිඤ්ඤෙව පඤ්චමිං. සො ඛො අහං, භික්ඛවෙ, ඉමෙසං උස්සොළ්හිපඤ්චමානං ධම්මානං භාවිතත්තා බහුලීකතත්තා යස්ස යස්ස අභිඤ්ඤාසච්ඡිකරණීයස්ස ධම්මස්ස චිත්තං අභිනින්නාමෙසිං අභිඤ්ඤාසච්ඡිකිරියාය, තත්‍ර තත්‍රෙව සක්ඛිභබ්බතං පාපුණිං සති සති ආයතනෙ.
                    </div>
                    <div class="bodytext">‘‘සො 
                        <pb ed="M" n="2.0073"/> සචෙ ආකඞ්ඛිං - ‘අනෙකවිහිතං ඉද්ධිවිධං පච්චනුභවෙය්‍යං...පෙ.... යාව බ්‍රහ්මලොකාපි කායෙන වසං වත්තෙය්‍ය’න්ති, තත්‍ර තත්‍රෙව සක්ඛිභබ්බතං පාපුණිං සති සති ආයතනෙ.
                    </div>
                    <div class="bodytext">‘‘සො සචෙ ආකඞ්ඛිං...පෙ.... ‘ආසවානං 
                        <pb ed="P" n="3.0083"/> ඛයා අනාසවං චෙතොවිමුත්තිං පඤ්ඤාවිමුත්තිං දිට්ඨෙව ධම්මෙ සයං අභිඤ්ඤා සච්ඡිකත්වා උපසම්පජ්ජ විහරෙය්‍ය’න්ති, තත්‍ර තත්‍රෙව සක්ඛිභබ්බතං පාපුණිං සති සති ආයතනෙ’’ති. අට්ඨමං.
                    </div>
                </div>
            </div>
        </div>
        <div class="subhead ct_sutta" node-id="30169">
            <span class="subhead ct_sutta">9. නිබ්බිදාසුත්තං</span>
            <div class="subhead-contents">
                <div class="paragraph" para="69">
                    <span class="paranum">69</span>
                    <div class="bodytext"> ‘‘පඤ්චිමෙ, භික්ඛවෙ, ධම්මා භාවිතා බහුලීකතා එකන්තනිබ්බිදාය විරාගාය නිරොධාය උපසමාය අභිඤ්ඤාය සම්බොධාය නිබ්බානාය සංවත්තන්ති.</div>
                    <div class="bodytext">‘‘කතමෙ පඤ්ච? ඉධ, භික්ඛවෙ, භික්ඛු අසුභානුපස්සී කායෙ විහරති, ආහාරෙ පටිකූලසඤ්ඤී, සබ්බලොකෙ අනභිරතසඤ්ඤී 
                        <span class="note">(අනභිරතිසඤ්ඤී (ක.) අ. නි. 5.121-122, 303-304 පස්සිතබ්බං)</span>, සබ්බසඞ්ඛාරෙසු අනිච්චානුපස්සී, මරණසඤ්ඤා ඛො පනස්ස අජ්ඣත්තං සූපට්ඨිතා හොති. ඉමෙ ඛො, භික්ඛවෙ, පඤ්ච ධම්මා භාවිතා බහුලීකතා එකන්තනිබ්බිදාය විරාගාය නිරොධාය උපසමාය අභිඤ්ඤාය සම්බොධාය නිබ්බානාය සංවත්තන්තී’’ති. නවමං.
                    </div>
                </div>
            </div>
        </div>
        <div class="subhead ct_sutta" node-id="301610">
            <span class="subhead ct_sutta">10. ආසවක්ඛයසුත්තං</span>
            <div class="subhead-contents">
                <div class="paragraph" para="70">
                    <span class="paranum">70</span>
                    <div class="bodytext"> ‘‘පඤ්චිමෙ, භික්ඛවෙ, ධම්මා භාවිතා බහුලීකතා ආසවානං ඛයාය සංවත්තන්ති. කතමෙ පඤ්ච? ඉධ, භික්ඛවෙ, භික්ඛු අසුභානුපස්සී කායෙ විහරති, ආහාරෙ පටිකූලසඤ්ඤී 
                        <pb ed="V" n="2.0078"/>, සබ්බලොකෙ අනභිරතසඤ්ඤී, සබ්බසඞ්ඛාරෙසු අනිච්චානුපස්සී, මරණසඤ්ඤා ඛො පනස්ස අජ්ඣත්තං සූපට්ඨිතා හොති. ඉමෙ ඛො, භික්ඛවෙ, පඤ්ච ධම්මා භාවිතා බහුලීකතා ආසවානං ඛයාය සංවත්තන්තී’’ති. දසමං.
                    </div>
                </div>
            </div>
        </div>
    </div>
    <div class="centre ct_vagga ending">සඤ්ඤාවග්ගො දුතියො.</div>
    <div class="paragraph udana" para="udana">
        <div class="bodytext ct_vagga">තස්සුද්දානං -</div>
        <div class="ct_vagga gatha">ද්වෙ ච සඤ්ඤා ද්වෙ වඩ්ඪී ච, සාකච්ඡෙන ච සාජීවං;</div>
        <div class="gathalast ct_vagga">ඉද්ධිපාදා ච ද්වෙ වුත්තා, නිබ්බිදා චාසවක්ඛයාති.</div>
    </div>
</div>