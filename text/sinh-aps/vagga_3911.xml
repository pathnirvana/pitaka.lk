<div class="chapter ct_vagga" node-id="39110">
    <span class="chapter ct_vagga">2. මුචලින්‍ද වර්ගය</span>
    <div class="chapter-contents">
        <div class="subhead ct_sutta" node-id="39111">
            <span class="subhead ct_sutta">1. මුචලින්‍ද සූත්‍රය</span>
            <div class="subhead-contents">
                <div class="paragraph" para="11">
                    <span class="paranum">11</span>
                    <div class="bodytext">මෙය මෙසේ අසන ලදී. එක් සමයෙක්හි භාග්‍යවතුන් වහන්සේ-සම්‍යක් සම්බුද්ධවූයේ ප්‍රථම කොට උරුවේලාවෙහි නෙරඤ්ජරා ගංතෙර මිදෙල්ල ගසක් මුල වැඩ වසන සේක.</div>
                    <div class="bodytext">එකල්හි වනාහි භාග්‍යවතුන් වහන්සේ සත් දිනක් නිවන් සුව විඳිමින් එක පළඟින් වැඩ සිටියේ වෙයි. එකල්හි වනාහි ශීත වාත අඳුර ඇති සත් දවසක් වසින මහා අකාල වැස්සක් ඇතිවිය. ඉක්බිති මුචලින්‍ද නම් නා රජතෙම ස්වකීය භවනයෙන් නික්ම භාග්‍යවතුන් වහන්සේගේ ශරීරය සත් වරක් දරණින් වටකොට භාග්‍යවතුන් වහන්සේට සීතලක් නොවේවා. උෂ්ණයක් නොවේවා. භාග්‍යවතුන් වහන්සේට ඩැහැලේ බොන මැස්සන්ගේද මදුරුවන්ගේද වාතය හා අව්වද, දීර්ඝ ජාතීන්ගේද, ස්පර්ශය නොවේවා’යි මත්තෙහි මුදුනෙහි මහත්වූ පෙණයක්ද ඇති කොට සිටියේය.</div>
                    <div class="bodytext">ඉක්බිති භාග්‍යවතුන් වහන්සේ ඒ සත් දවස ඇවෑමෙන් ඒ සමාධියෙන් නැගිටිසේක. ඉක්බිති මුචලින්‍ද නාග රජතෙම වැහිකළු පහව ගොස් වැස්ස නැවති ඇති බව දැන භාග්‍යවතුන් වහන්සේගේ ශරීරයෙන් දරණ ලිහා ස්වකීය වේසය වෙනස් කොට තරුණ වෙසක් මවා හිස නමා භාග්‍යවතුන් වහන්සේට වඳිමින් භාග්‍යවතුන් වහන්සේ ඉදිරියෙහි සිටියේය.</div>
                    <div class="bodytext">ඉක්බිති භාග්‍යවතුන් වහන්සේ මේ කාරණය දැන ඒ වෙලාවෙහි මේ ප්‍රීති වාක්‍යය ප්‍රකාශ කළසේක.</div>
                    <div class="bodytext">“චතුර් මාර්ග ඥාන සන්තොෂයෙන් සතුටුවූ තමාට ප්‍රකට වූ ලොවුතුරා දහම් ඇති නුවණැසින් උපධි විවේකය (නිවණ)</div>
                    <div class="bodytext">බලන පුද්ගලයාට ඒ උපධි විවේකය සැපවේ. ලොව කිසිවකු කෙරෙහිත් නොකිපෙන බවද, සත්වාවිහිංසාවද සැපයි. කාමාශාවෙන් වෙන්වීමවූ විරාගී බව (අනාගාමී බව) ද ලොව සැපෙකි. මම ශ්‍රෙෂ්ඨවෙමියි යන ආදී වශයෙහිවූ අස්මි මානයාගේ විනාශය (රහත් බව (උසස්ම සැපයවේ.”)</div>
                </div>
            </div>
        </div>
        <div class="subhead ct_sutta" node-id="39112">
            <span class="subhead ct_sutta">2. විරාජ සූත්‍රය</span>
            <div class="subhead-contents">
                <div class="paragraph" para="12">
                    <span class="paranum">12</span>
                    <div class="bodytext">(මෙහි 1 වර්ගයේ 5 සූත්‍රයේ 1 ඡෙදය යෙදිය යුතුයි.)</div>
                    <div class="bodytext">එකල්හි වනාහි පිණ්ඩපාතයෙන් වැළකුනාවූ සවස් වේලෙහි උපස්ථාන ශාලාවෙහි එක්වූ, රැස්වූ බොහෝ භික්‍ෂූන් අතර මේ අතුරු කථාවක් පහළ විය. (ii) “ඇවැත්නි, මගධ රටට අධිපති සේනා ඇති බිම්බිසාර රජුද පසේනදි කොසොල් රජුද යන මේ රජවරුන් දෙදෙනාගෙන් කවරෙක් වනාහි මහත්වූ ධන ඇත්තේද, මහත්වූ භොග ඇත්තේද, මහත්වූ කොටු ගුල් ඇත්තේද, මහත්වූ විජිතයන් ඇත්තේද, මහත්වූ වාහන ඇත්තේද, මහත්වූ බල ඇත්තේද, මහත්වූ සෘද්ධිය ඇත්තේද යනුවෙනි. (iii) එකල්හි ඒ භික්‍ෂූන්ගේ අතුරු කථාව අවසන් නොවීය.</div>
                    <div class="bodytext">ඉක්බිති භාග්‍යවතුන් වහන්සේ සවස් කාලයෙහි විවේකයෙන් නැගිටිසේක් උපස්ථාන ශාලාව යම්තැනකද එතැනට වැඩිසේක. වැඩ පනවනලද අස්නෙහි වැඩසිටිසේක. වැඩහිඳ භාග්‍යවතුන් වහන්සේ භික්‍ෂූන් ඇමතූසේක. “මහණෙනි දැන් රැස්ව කවර කථාවකින් යුක්තව සිටියහුද, කවර අතුරුකථාවක් ඉතිරිවීදැයි” විචාළසේක. “ස්වාමීනි මෙහි පිණ්ඩපාතයෙන් වැලකුණ සවස් කාලයෙහි එක්වූ රැස්වූ අප අතර මේ අතුරු කථාවක් පහළවිය. (මෙහි 2 (ii) යෙදිය යුතුයි.</div>
                    <div class="bodytext">“ස්වාමීනි මේ අතුරු කථාව අවසන් නොවීය. එකල්හිම වතුන් වහන්සේ වැඩිසේක යනුයි.</div>
                    <div class="bodytext">“මහණෙනි, ශ්‍රද්ධාවෙන් ගිහිගෙන් නික්ම ශාසනයෙහි පැවිදිවූ යුෂ්මතුනට මෙය සුදුසු නොවේ. යුෂ්මත්හු කුමක් හෙයින් මෙබඳු කථා කියන්නහුද? රැස්වූ යුෂ්මතුන්ට වැඩ දෙකකි. දැහැමි කථාව හෝ ආර්‍ය්‍යවූ නිශ්ශබ්ද භාවයයි.” ඉක්බිති භාග්‍යවතුන් වහන්සේ මේ කාරණය දැන ඒ වෙලාවෙහි මේ ප්‍රීතිවාක්‍යය ප්‍රකාශකළසේක.</div>
                    <div class="bodytext">“ලෝකයෙහි යම් මානුෂික කාමසුවයක් ඇද්ද දිව්‍යකාම සුවයක් ඇද්ද, මේවා තෘෂ්ණාව දුරුකිරීමේ සැපයෙන් සොළොස්වන කලාව පමණකුත් නොවටියි.”</div>
                </div>
            </div>
        </div>
        <div class="subhead ct_sutta" node-id="39113">
            <span class="subhead ct_sutta">3. දණ්ඩාභි හනන සූත්‍රය</span>
            <div class="subhead-contents">
                <div class="paragraph" para="13">
                    <span class="paranum">13</span>
                    <div class="bodytext">(මෙහි 1 වර්ගයේ 5 සූත්‍රයේ 1 ඡෙදය යෙදිය යුතුයි.)</div>
                    <div class="bodytext">එකල්හි වනාහි බොහෝ ළමයි සැවැත්නුවරටත් ජේතවනයටත් අතර ගරඬියෙකුට දණ්ඩෙන් හිංසා කරත්. ඉක්බිති භාග්‍යවතුන් වහන්සේ පෙරවරු කාලයෙහි හැඳ පොරවා පාත්‍ර සිවුරු රැගෙන සැවැත්නුවර පිඬු පිණිස පිවිසිසේක. සැවතටත් ජේතවනයටත් අතර බොහෝ ළමයින් දණ්ඩකින් ගැරඬියෙකුට හිංසාකරණු භාග්‍යවතුන් වහන්සේ දුටුසේක්මය.</div>
                    <div class="bodytext">ඉක්බිති භාග්‍යවතුන් වහන්සේ මේ කාරණය දැන ඒ වේලාවෙහි මේ ප්‍රීති වාක්‍ය ප්‍රකාශ කළ සේක.</div>
                    <div class="bodytext">“යමෙක් තමහට සුව කැමතිව, සැපය කැමති සතුන්ට දණ්ඩෙන් හිංසා කෙරේද හෙතෙම පරලොව සුව නොලබන්නේය.”</div>
					<div class="bodytext">“යමෙක් තමහට සුව කැමතිව, සැපය කැමති සතුන්ට දණ්ඩෙන් හිංසා නොකෙරේද හෙතෙම පරලොව සුව ලබන්නේය.”</div>
                </div>
            </div>
        </div>
        <div class="subhead ct_sutta" node-id="39114">
            <span class="subhead ct_sutta">4. සක්ක රාසහන සූත්‍රය</span>
            <div class="subhead-contents">
                <div class="paragraph" para="14">
                    <span class="paranum">14</span>
                    <div class="bodytext">[1] (මෙහි 1 වර්ගයේ 5 සූත්‍රයේ 1 ඡේදය යෙදිය යුතුයි.)</div>
                    <div class="bodytext">[2] එසමයෙහි භාග්‍යවතුන් වහන්සේ (ii) සත්කාර කරණ ලද්දේ වෙයි. ගරුකාර කරණ ලද්දේ වෙයි. බහුමාන කරන ලද්දේ වෙයි. පුදන ලද්දේ වෙයි. සලකන ලද්දේ වෙයි. සිවුරු පිණ්ඩපාත සේනාසන ගිලන්පස බෙහෙත් පිරිකර යන මේ දේවල ලැබීම ඇත්තේ වෙයි. (iii) භික්‍ෂු සංඝයාද (මෙහි 2 (ii) යෙදිය යුතුයි.)</div>
                    <div class="bodytext">[3] ඉක්බිති ඒ අන්‍යතීර්ථක පරිබ්‍රාජකයෝ භාග්‍යවතුන් වහන්සේගේද භික්‍ෂුසංඝයාගේද සත්කාර නොඉවසන්නාහු ගමෙහිද, වනයෙහිද භික්‍ෂූන් දැක අසභ්‍ය නපුරු වචනවලින් බණිත්. දොස් කියත්. වෙහෙස කරත්. කෝපවෙත්. ඉක්බිති බොහෝ භික්‍ෂූහු භාග්‍යවතුන් වහන්සේ යම්තැනකද එතැන්හි පැමිණියහ. එකත්පසෙක සිටියාවූ ඒ භික්‍ෂූහු භාග්‍යවතුන් වහන්සේට මෙසේ සැළකළහ. “ස්වාමිනී, දැන් භාග්‍යවතුන් වහන්සේ (ii) සත්කාර කරණලද්දේ, පුදනලද්දේ වෙයි. සිවුරු, පිණ්ඩපාත, සෙනසුන්, ගිලන්පස, බෙහෙත්, පිරිකර ලබන්නේ වෙයි. (iii) භික්‍ෂු සංඝයාද (මෙහි 3 (ii) යෙදිය යුතුයි) අන්‍යතීර්ථක පරිබ්‍රාජකයෝ වනාහී සත්කාර නොකරණ ලද්දාහු, ගරුකාර නොකරණ ලද්දාහු, බුහුමන් නොකරණ ලද්දාහු, නොපුදන ලද්දාහු, නොසලකන ලද්දාහු වෙති. සිවුරු, පිණ්ඩපාත, සෙනසුන්, ගිලන්පස, බෙහෙත්, පිරිකර නොලබන්නාහු වෙති. ස්වාමිනී, ඉක්බිති ඒ අන්‍යතීර්ථක පරිබ්‍රාජකයෝ භාග්‍යවතුන් වහන්සේගේද භික්‍ෂු සංඝයාගේද සත්කාර නොඉවසන්නාහු ගමෙහිද, වනයෙහිද, භික්‍ෂූන් දැක අසභ්‍යවූ නපුරු වචනවලින් බණිත්, දොස් කියත්, කෝප වෙත්, වෙහෙසත්” යනුයි.</div>
                    <div class="bodytext">[4] ඉක්බිති භාග්‍යවතුන් වහන්සේ මේ කාරණය දැන ඒ වේලාවෙහි මේ ප්‍රීති වාක්‍යය ප්‍රකාශ කළ සේක.</div>
                    <div class="bodytext">“තමා ගැන හෝ අන්‍යයා ගැන හෝ ගමෙහිද, වනයෙහිද සුඛ දුක්ඛ ස්පර්ශය නොසොයන්නේය. කෙලෙස් නිසා ස්පර්ශයෝ ස්පර්ශ කරත්. කෙලෙස් රහිතවූ කල කවරකු විසින් ස්පර්ශයෝ ස්පර්ශ කරණු ලැබෙද්ද”</div>
                </div>
            </div>
        </div>
        <div class="subhead ct_sutta" node-id="39115">
            <span class="subhead ct_sutta">5. ඉච්ඡානංගල (උපාසක) සූත්‍රය</span>
            <div class="subhead-contents">
                <div class="paragraph" para="15">
                    <span class="paranum">15</span>
                    <div class="bodytext">(මේ ඡේදය 1 වර්ගයේ 5 සූත්‍රයේ 1 ඡේදය මෙනි)</div>
                    <div class="bodytext">එසමයෙහි වනාහි ඉච්ඡානංගලක නම් උපාසකයෙක් තෙම කිසියම් කටයුත්තක් සඳහා සැවැත්නුවරට පැමිණියේ වෙයි. ඒ උපාසක තෙම සැවැත්නුවර ඒ කාරණය අවසන් කොට භාග්‍යවතුන් වහන්සේ යම් තැනෙක්හිද එතැන්හි පැමිණියේය. පැමිණ භාග්‍යවතුන් වහන්සේ වැඳ එකත්පසෙක හුන්නේය. එකත් පසෙක සිටියාවූ ඒ උපාසකයාට භාග්‍යවතුන් වහන්සේ මෙය වදාළ සේක.</div>
                    <div class="bodytext">“උපාසකය, ඔබ මෙහි ඒමට බොහෝ කලක් ගත කළෙහිය. “ස්වාමිනී, භාග්‍යවතුන් වහන්සේ දැකීමට එනු කැමතිව බොහෝ කලක් ගතවිය. එසේ නමුදු මම බොහෝ වැඩ කටයුතුවල යෙදුන නිසා භාග්‍යවතුන් වහන්සේ දක්නට එන්නට නොලැබීමි.” ඉක්බිති භාග්‍යවතුන් වහන්සේ මේ කාරණය දැන ඒ වේලාවෙහි මේ ප්‍රීති වාක්‍යය ප්‍රකාශ කළ සේක.</div>
                    <div class="bodytext">“ජනතෙම ජනයා කෙරෙහි ඇළුනේය. වෙහෙසෙන්නාවූ කෙලෙස් සහිත සත්වයා බලව, සංස්කාර ධර්මයන් පිළිබඳ මනා දැනීම ඇති ඔහුට ඒකාන්තයෙන් කිසි සැපතක් නැත.”</div>
                </div>
            </div>
        </div>
        <div class="subhead ct_sutta" node-id="39116">
            <span class="subhead ct_sutta">6. ගර්භනී සූත්‍රය</span>
            <div class="subhead-contents">
                <div class="paragraph" para="16">
                    <span class="paranum">16</span>
                    <div class="bodytext">(මේ ඡේදය 1 වර්ගයේ 5 සූත්‍රයේ 1 ඡේදය මෙනි.)</div>
                    <div class="bodytext">එ ම මෙහි වනාහි එක්තරා පිරිවැජියෙකුගේ භාර්‍ය්‍යාව වූ තරුණ මෙනෙවිය හටගත් ගැබ් ඇත්තී වැදීමට ලංව සිටියාය. ඉක්බිති ඒ පරිබ්‍රාජිකාව ඒ පිරිවැජියාට මෙය කීවාය. “බ්‍රාහ්මණය, යව ඔබ තල ගිතෙල් ආදී තෙල් ගෙනෙව. මාගේ වැදීම පිණිස යමක් උපකාර වන්නේය.” මෙසේ කී කල්හි පිරිවැජියා ඒ පරිබ්‍රාජිකාවට මෙය කීවේය. “පින්වතිය, මම කොහින් තෙල් ගෙණෙන්නෙම්ද?”, දෙවනුවද ඒ පරිබ්‍රාජිකාව පිරිවැජියාට මෙය කීවාය. “ බ්‍රාහ්මණය ඔබ යව තෙල් ගෙනෙව යමක් මාගේ වැදීම පිණිස ප්‍රයෝජනවත් වන්නේය” “පින්වතිය, මම කොහින් තෙල් ගෙන එන්නෙම්ද?” තුන්වෙනි වරද ඒ පරිබ්‍රාජිකාව ඒ පිරිවැජියාට මෙය කීවාය. “බ්‍රාහ්මණය, ඔබ යව යමක් මාගේ වැදීම පිණිස ප්‍රයෝජන වන්නේය.</div>
                    <div class="bodytext">ඒ කාලයෙහි පසේනදී කොසොල් රජුගේ ගබඩාවෙහි ශ්‍රමණයෙකුට හෝ බ්‍රාහ්මණයෙකුට හෝ ගිතෙල්, තෙල් ඇතිතාක් බොන්ට දෙයි. ගෙනයන්ට නොදෙයි. ඉක්බිති ඒ පිරිවැජියාට මේ අදහස විය. පසේනදි කොසොල් රජුගේ ගබඩාවෙහි ශ්‍රමණයෙකුට හෝ බ්‍රාහ්මණයෙකුට ඇතිතාක් ගිතෙල් හා තලතෙල් බොන්ට දෙයි. ගෙනයන්ට නොදෙයි. මම පසේනදි කොසොල් රජුගේ ගබඩාවට ගොස් තෙල් ඇතිතාක් බී ගෙට අවුත් වමාරා දෙන්නෙම් නම් යෙහෙක මැයගේ වැදීමට යමක් උපකාර වන්නේය,” යනුවෙනි.</div>
                    <div class="bodytext">ඉක්බිති ඒ පිරිවැජි තෙම පසේනදි කොසොල් රජුගේ ගබඩාවට ගොස් ඇති තාක් තෙල් බී ගෙට අවුත් උඩට ගෙන වමාරන්නට නොහැකි වෙයි. අධෝමාර්ගයෙන් හෝ පිට කරන්නට නොහැකි වෙයි. හෙතෙම දුක්වූ දැඩිවූ රළුවූ කටුකවූ වේදනාවෙන් පෙළෙන්නේ පෙරළෙයි, ආපසු පෙරළෙයි. ඉක්බිති භාග්‍යවතුන් වහන්සේ පෙරවරු කාලයෙහි හැඳ පොරවා පාත්‍ර සිවුරු ගෙන සැවැත් නුවර පිඬු පිණිස පිවිසි සේක. දුක්වූ, දැඩිවූ, රළුවූ වේදනාවෙන් පෙරළෙන්නාවූ ආපසු පෙරෙළෙන්නාවූ ඒ පිරිවැජියා භාග්‍යවතුන් වහන්සේ දුටු සේක්මය.</div>
                    <div class="bodytext">ඉක්බිති භාග්‍යවතුන් වහන්සේ මේ කාරණය දැන ඒ වේලාවෙහි මේ ප්‍රීති වාක්‍යය ප්‍රකාශ කළ සේක.</div>
                    <div class="bodytext">“ජනතෙම ජනයාකෙරෙහි පිළිබඳ සිත් ඇත්තේ වෙයි. වෙහෙසෙන්නාවූ කෙලෙස් සහිත සත්වයා දෙස බලව, යම් කෙනෙක් කෙලෙස් රහිතයෝද ඒකාන්තයෙන් සැප ඇත්තෝමය. වෙදගුනම් රහත් පුද්ගලයෝ කෙලෙස් රහිතයෝ වෙති.”</div>
                </div>
            </div>
        </div>
        <div class="subhead ct_sutta" node-id="39117">
            <span class="subhead ct_sutta">7. එකපුත්තන සූත්‍රය</span>
            <div class="subhead-contents">
                <div class="paragraph" para="17">
                    <span class="paranum">17</span>
                    <div class="bodytext">(මේ ඡේදය 1 වර්ගයේ 5 සූත්‍රයේ 1 ඡේදය මෙනි.)</div>
                    <div class="bodytext">එසමයෙහි එක්තරා උපාසකයෙකුගේ ප්‍රියවූ මන වඩන්නාවූ එකම පුත්‍රයෙක් විය. ඉක්බිති බොහෝ උපාසකවරු තෙත් වූ වස්ත්‍ර ඇතිව තෙත් හිසකේ ඇතිව මධ්‍යාහ්නයෙහි භාග්‍යවතුන් වහන්සේ යම් තැනෙකද එතැන්හි පැමිණියහ. පැමිණ භාග්‍යවතුන් වහන්සේ වැඳ එකත් පසෙක සිටියහ. එකත් පසෙක සිටියාවූ ඒ උපාසකයින්ට භාග්‍යවතුන් වහන්සේ මෙය වදාළ සේක.</div>
                    <div class="bodytext">“උපාසකයෙනි, තෙපි තෙත් වස්ත්‍ර ඇතිව තෙත් හිසකේ ඇතිව මධ්‍යාහ්නයෙහි මෙහි කුමක් පිණිස පැමිණියහුද?” මෙසේ වදාළ කල්හි ඒ උපාසක තෙම භාග්‍යවතුන් වහන්සේට මෙය කීවේය. “ස්වාමිනී, මාගේ ප්‍රියවූ මනවඩන්නාවූ එකම පුත්‍රයෙක් විය. ඔහු කාලක්‍රියා කළේය. එහෙයින් අපි තෙත් වස්ත්‍ර ඇතිව තෙත් හිසකේ ඇතිව මධ්‍යාහ්නයෙහි මෙහි පැමිණියෙමු.”</div>
                    <div class="bodytext">ඉක්බිති භාග්‍යවතුන් වහන්සේ මේ කාරණය දැන ඒ වේලාවෙහි මේ ප්‍රීති වාක්‍යය ප්‍රකාශ කළ සේක.</div>
                    <div class="bodytext">“දෙවියෝද බොහෝ මිනිස්සුද ප්‍රිය රූපයන් කෙරෙහි යහපත්යයි සිතාගන්නාහුද පිරිහෙන්නාහු දුක් දෙන්නාහු මරුවාගේ වසඟයට යත්. යම් කෙනෙක් රෑද දවල්ද අප්‍රමාද වූයේ ප්‍රිය රූපය දුරු කෙරෙද්ද? ඒකාන්තයෙන් ඔවුහුම දුකට මුල සාරාදමත්. මරුවාගේ ආමිසය ඈත් කළාහු වෙති.”</div>
                </div>
            </div>
        </div>
        <div class="subhead ct_sutta" node-id="39118">
            <span class="subhead ct_sutta">8. සුප්පවාසා සූත්‍රය</span>
            <div class="subhead-contents">
                <div class="paragraph" para="18">
                    <span class="paranum">18</span>
                    <div class="bodytext">මේ සූත්‍රය මෙසේ අසනලදී. එක්සමයෙක්හි භාග්‍යවතුන් වහන්සේ කුණ්ඩියා ප්‍රදේශයෙහි කුණ්ඩධාන නම් වනයෙහි වැඩවසන සේක.</div>
                    <div class="bodytext">එසමයෙහි සුප්පවාසා නම් කොලිය ධීතෘව සත්වසක් වූ ගැබ දරන්නී ගැබ සරසට වැටී සත් දිනක් ගතවිය, ඇය දුක්වූ දැඩිවූ කටූකවූ වේදනාවෙන් පෙළුනී තුන් විතර්කයන්ගෙන් ඉවසන්නීය. ඒ භාග්‍යවතුන් වහන්සේ ඒකාන්තයෙන් සම්‍යක් සම්බුද්ධය. යම් ඒ සම්‍යක්සම්බුද්ධතෙම මේ දුක නැති කිරීමට ධර්මය දේශනාකරයි, ඒ භාග්‍යවතුන්වහන්සේගේ ශ්‍රාවක සංඝයා ඒකාන්තයෙන් මනාව පිළිපන්නේය. යම්බඳු ඒ සංඝතෙම මේ දුක නැතිකිරීම පිණිස පිළිපන්නේය. යම් තැනක මෙබඳු දුකක් නැද්ද ඒ නිර්වාණය මනා සැපයකි. (යනු සිතා)</div>
                    <div class="bodytext">ඉක්බිති ඒ කොලිය ධීතෘව ස්වාමියා ඇමතීය. “ආර්ය පුත්‍රය ඔබ මෙහි එනුමැනවි. භාග්‍යවතුන් වහන්සේ යම් තැනකද එහි යනු මැනව. ගොස් මාගේ වචනයෙන් භාග්‍යවතුන් වහන්සේගේ පාදයන් හිසින් වඳිනු මැනව. සුව දුක් බල පහසුවිහරණ විචාරනු මැනවි. “ස්වාමීනි, සුප්පවාසා කොලියධීතෘව භාග්‍යවතුන් වහන්සේගේ පාදයන් හිසින් වඳින්නීය. සුව දුක් බල පහසුවිහරණ විචාරන්නීය. මෙසේද කියනු මැනවි. “ස්වාමීනි, සුප්පවාසා කොලිය ධීතෘව සත්වසක්වූ ගැබ දරන්නී ගැබ සරස්ව දින සතකි. ඇය දුක්වූ දැඩිවූ රළුවූ වේදනාවන්ගෙන් පෙළුනී තුන් විතර්කයන්ගෙන් ඉවසන්නීය. ඒකාන්තයෙන් ඒ භාග්‍යවත්තෙම සම්‍යක් සම්බුද්ධය. යම්බඳුවූ ඒ භාග්‍යවත්තෙම මෙබඳුවූ මේ දුක නැති කිරීම පිණිස ධර්මය දේශනා කරයි. ඒ භාග්‍යවතුන් වහන්සේගේ ශ්‍රාවක සංඝතෙම මනාව පිළිපන්නේය. යම්බඳු ඒ සංඝතෙම මෙබඳුවූ මේ දුක නැතිකිරීම පිණිස පිළිපන්නේය. යම් තැනක මෙබඳු දුකක් නැත්තේද, ඒ නිර්වාණය මනා සුවයකි, ඉතා හොඳයයි’ ඒ කොළියපුත්‍රතෙම සුප්පවාසා කොලිය ධීතෘවට උත්තරදී භාග්‍යවතුන් වහන්සේ යම් තැනකද එතැන්හි පැමිණියේය. පැමිණ භාග්‍යවතුන් වහන්සේ වැඳ එකත්පසෙක සිටියේය. එකත්පසෙක සිටියාවූම ඒ කොලියපුත්‍රතෙම භාග්‍යවතුන් වහන්සේට මෙය සැළකෙළේය.</div>
                    <div class="bodytext">“ස්වාමීනි, සුප්පවාසා කොලිය ධීතෘව භාග්‍යවතුන් වහන්සේගේ පාදයන් හිසින් වඳින්නීය. සුවදුක් බල පහසු විහරණ විචාරන්නීය. මෙසේද කියන්නීය. ‘ස්වාමීනි, සුප්පවාසා කොලිය ධීතෘව සත්වස්වූ ගැබ් දරන්නී ගැබ සරස්ව දින සතකි. ඇය දුක්වූ දැඩිවූ රළුවූ වේදනාවෙන් පෙළුනී තුන් විතර්කයන්ගෙන් ඉවසන්නී ඒ භාග්‍යවතුන් වහන්සේ ඒකාන්තයෙන් සම්‍යක් සම්බුද්ධය. යම්බඳු ඒ භාග්‍යවත්තෙම මෙබඳුවූ මේ දුක් නැති කිරීම පිණිස ධර්මදේශනා කරණසේක. ඒ භාග්‍යවතුන් වහන්සේගේ ශ්‍රාවක සංඝයා ඒකාන්තයෙන් සුපිළිපන්ය. යම්බඳු ඒ සංඝතෙම මෙබඳු මේ දුක් නැතිකිරීම පිණිස පිළිපන්නේය. යම්තැනක මෙබඳු දුකක් නැත්තේද ඒ නිර්වාණය මනා සුවයකි.’</div>
                    <div class="bodytext">“සුප්පවාස කොලිය ධීතෘව රෝග නැත්තී සැප ඇත්තී වේවා, නිරෝගිවූ පුතෙකු වදාවා”යි භාග්‍යවතුන් වහන්සේගේ වචනය සමගම සුප්පවාසා කොලිය ධීතෘව රෝග නැත්තී සැප ඇත්තී නිරෝගවූ පුතෙකු වැදුවාය. “එසේය ස්වාමීනියි” ඒ කොලිය පුත්‍රතෙම භාග්‍යවතුන් වහන්සේගේ වචනයට සතුටුව අනුමෝදන්ව හුනස්නෙන් නැගිට භාග්‍යවතුන් වහන්සේ වැඳ ප්‍රදක්‍ෂිණාකොට ස්වකීය ගෘහය යම් තැනකද එහි ආපසු ගියේය. සුප්පවාස කොලිය ධීතෘව සැප ඇත්තී රෝග නැත්තී නිරෝගවූ පුතකු වැදූබව කොලිය පුත්‍රතෙම දැක්කේමය. දැක ඔහුට මේ අදහස වීය. ‘තථාගතයන් වහන්සේගේ මහත් සෘද්ධි ඇතිබව, මහත් ආනුභාව ඇතිබව පින්වත්නි, ආශ්චර්යය පුදුමය. යම් තැනක මේ සුප්පවාසා කොලිය ධීතෘව භාග්‍යවතුන් වහන්සේගේ වචනය සමගම සැප ඇත්තී රෝග නැත්තී නිරෝගවූ පුතෙකු වදන්නේ යයි’ සතුටු සිත් ඇත්තේ ප්‍රමුදිතවූයේ සතුටු සොම්නස් ඇත්තේ විය.</div>
                    <div class="bodytext">ඉක්බිති සුප්පවාස කොලිය ධීතෘව ස්වාමියා ඇමතුවාය. “ආර්යය පුත්‍රය, ඔබ මෙහි එනු මැනව, භාග්‍යවතුන් වහන්සේ යම් තැනකද එතැන්හි පැමිණෙනු මැනව. පැමිණ ස්වාමීනි, සුප්පවාසා කොලිය ධීතෘව භාග්‍යවතුන් වහන්සේගේ පාදයන් හිසින් වඳින්නේයයි’ මාගේ වචනයෙන් භාග්‍යවතුන් වහන්සේගේ පාදයන් හිසින් වඳිනු මැනව. මෙසේද කියනු මැනව. ‘ස්වාමීනි, සුප්පවාසා කොලිය ධීතෘව සත්වයක් ගැබ දරුවා සත් දිනක් ගැබ සරස්ව සිටියාය. ඇය දැන් සැප ඇත්තී රෝග නැත්තී නිරෝගවූ පුතෙකු වැදුවාය. ඇය සත් දිනක් බුද්ධ ප්‍රමුඛ භික්‍ෂු සංඝයා බතින් ආරාධනා කරන්නීය.’ ස්වාමීනි, භාග්‍යවතුන් වහන්ස, සුප්පවාසා කොලිය ධීතෘවගේ බත්සත භික්‍ෂු සංඝයා සමග පිළිගන්නාසේක්වා” යනුවෙනි. “ඉතා හොඳයයි” ඒ කොලිය පුත්‍රතෙම සුප්පවාසා කොලිය ධීතෘවට පිළිතුරු දී භාග්‍යවතුන් වහන්සේ යම් තැනකද එතැන්හි පැමිණියේය. පැමිණ භාග්‍යවතුන් වහන්සේ වැඳ එකත්පස්ව හුන්නේය. එකත්පසෙක හුන්නාවූම ඒ කොලිය පුත්‍රතෙම භාග්‍යවතුන් වහන්සේට මෙය සැළකෙළේය. ‘ස්වාමීනි, සුප්පවාසා කොලිය ධීතෘව සත්වසක් ගැබ දරුවා සත් දිනක් ගැබ සරස්ව සිටියාය. ඇය දැන් සැප ඇත්තී රෝගනැත්තී නිරෝගවූ පුතෙකු වැදුවාය. ඇය සත්දිනක් බුද්ධප්‍රමුඛ භික්‍ෂු සංඝයාට බතින් පවරන්නීය. ස්වාමීනි, භාග්‍යවතුන් වහන්සේ සුප්පවාසා කොලිය ධීතෘවගේ බත්සත භික්‍ෂු සංඝයා සමග ඉවසනසේක්වා’ යනුයි.”</div>
                    <div class="bodytext">එකල්හි වනාහී එක්තරා උපාසක කෙනෙකු විසින් බුද්ධ ප්‍රමුඛ භික්‍ෂුසංඝයා හෙට පිණිස බතින් පවරණ ලද්දේවෙයි. ඒ උපාසකතෙමේද ඇවැත්වූ මහමුගලන් තෙරුන් වහන්සේගේ උපස්ථායකයෙක් වෙයි. ඉක්බිති භාග්‍යවතුන් වහන්සේ ඇවැත්වූ මහමුගලන් තෙරුන් වහන්සේ ඇමතූසේක. “මොග්ගල්ලානය, ඔබ මෙහි එන්න, ඒ උපාසකතෙම යම්තැනෙක්හිද එහි යන්න ගොස් ඒ උපාසකයාට මෙසේ කියන්න. “ආයුෂ්මත, සුප්පවාසා කොලිය ධීතෘව සත්වසක් ගැබ දරුවාය. සත් දිනක් ගැබ සරස්වූවා. ඇය දැන් සැප ඇත්තී රෝග නැත්තී නිරෝගවූ පුතෙකු වැදුවාය. සත් දිනක් බුද්ධප්‍රමුඛ භික්ෂු සංඝයා බතින් පවරන්නීය. සුප්පවාසා කොලිය ධීතෘවගේ බත්සත ඉෂ්ට කෙරේවා. ඔබගේ දානයට පැමිණිම පසුව ඉටුකරන්නේය” යනුවෙනි.</div>
                    <div class="bodytext">“එසේය, ස්වාමීනියි” ඇවැත්වූ මහා මුගලන් තෙරුන් වහන්සේ භාග්‍යවතුන් වහන්සේට ප්‍රතිවචනදී, ඒ උපාසක තෙම යම් තැනකද එහි පැමිණියහ. පැමිණ ඒ උපාසකයාට මෙය කීහ. “ඇවත, සුප්පවාසා කොලිය ධීතෘව සත්වසක් ගැබ දරුවාය. සත් දිනක් ගැබ සරස්ව සිටියා දැන් සැප ඇත්තී රෝගනැත්තී නිරෝගවූ පුතෙකු වැදුවාය. සත්දිනක් බුද්ධ ප්‍රමුඛ භික්ෂු සංඝයා බතින් පවරයි. සුප්පවාසා කොලිය ධීතෘවගේ බත්සත ඉටුකෙරේවා, ඔබ පසුව දෙනු මැනවි”යි යනුයි. ස්වාමීනි, ඉදින් මට ආර්යවූ මහා මොග්ගල්ලානයන් වහන්සේ භොගයන්ටද ජීවිතයටද ශ්‍රද්ධාවටද ඇප කෙරේ නම් සුප්පවාසා කොලිය ධීතෘව බත්සත ඉටුකෙරේවා. මම පසුව ඉටුකරන්නෙමි” “ඇවත, භොගයන්ටද ජීවිතයටද යන ධර්ම දෙකට ඇප ඇත්තේය. ශ්‍රද්ධාව වනාහි ඔබගේම ඇපය වන්නේය. ස්වාමීනි, ඉදින් මට ආර්යවූ මහා මොග්ගල්ලානයන් වහන්සේ භොගයටද ජීවිතයටද යන ධර්ම දෙකට ඇප වන්නේ නම් සුප්පවාසා කොලිය ධීතෘව බත්සත ඉටුකෙරේවා. මම පසුව ඉටුකරන්නෙමි.” ඉක්බිති ඇවැත්වූ මහමුගලන් තෙරුන් වහන්සේ ඒ උපාසකයාට දන්වා භාග්‍යවතුන් වහන්සේ යම් තැනකද එහි පැමිණියහ. පැමිණ භාග්‍යවතුන් වහන්සේට මෙය දැන්වූහ. “ස්වාමීනි, මා විසින් ඒ උපාසකයාට දන්වනලදී. සුප්පවාසා කොලිය ධීතෘව බත්සත ඉටුකෙරේවා හෙතෙම පසුව ඉටුකරන්නේය.” යනුවෙනි.</div>
                    <div class="bodytext">“ඉක්බිති සුප්පවාසා කොලිය ධීතෘව සත්දිනක් බුද්ධප්‍රමුඛ භික්ෂු සංඝයාට ප්‍රණීතවූ කෑයුතු දැයින්ද බුදියයුතු දැයින්ද සියතින් තෘප්තියට පත්කළාය. මනාකොට පවරා දුන්නීය. ඒ දරුවා ලවා භාග්‍යවතුන් වහන්සේ ද සියලු භික්ෂු සංඝයාද වැන්දවිය. ඉක්බිති ඇවැත්වූ සැරියුත් තෙරුන් වහන්සේ ඒ දරුවාට මෙසේ කීහ. “කිමෙක්ද දරුව ඔබට ඉවසිය හැකිද? යැපියහැකිද? කිමෙක්ද කිසි දුකක් නැද්ද?” යනුවෙනි.</div>
                    <div class="bodytext">“ස්වාමීනි, මට ඉවසීමක් කොයින්ද, යැපීමක් කොයින්ද සත්වසක් ලොහෝ සැළියෙහි විසීමි.”</div>
                    <div class="bodytext">ඉක්බිති සුප්පාවාසා කොලිය ධීතෘව මාගේ පුත්‍රයා ධර්ම සේනාපතීන් වහන්සේ සමග කථාකරන්නේයයි සතුටු සිත් ඇත්තී ප්‍රමුදිතවූවා සොම්නස් වූවාය. ඉක්බිති භාග්‍යවතුන් වහන්සේ සතුටු සිත් ඇති ප්‍රමුදිතවූ, සොම්නස්වූ සුප්පවාසා කොලිය ධීතෘව දැක සුප්පවාසා කොලිය ධීතෘවට මෙය වදාළසේක. “ සුප්පවාසාව, ඔබ තවත් මෙබඳු පුතකු කැමති වන්නෙහිද?” “ස්වාමීනි, මම මෙබඳු පුත්‍රයන් සත් දෙනෙකුන් කැමතිවන්නෙමි.”</div>
                    <div class="bodytext">ඉක්බිති භාග්‍යවතුන් වහන්සේ මේ කාරණය දැන ඒ වේලාවෙහි මේ ප්‍රීතිවාක්‍යය ප්‍රකාශ කළසේක.</div>
                    <div class="bodytext">“යම්කලෙක ඥානයෙන් යුක්තවූ මුනි නම් වූ බ්‍රාහ්මණතෙම තමා විසින් ආර්යසත්‍යය දැනගන්නා ලද්දේද, එහි චන්‍ද්‍රයාගේ ආලෝකය නොබබළයි. එහි අන්ධකාරය නැත. ඉක්බිති රූපාරූපයෝද සැප දුක්ද මිදෙත්.”</div>
                </div>
            </div>
        </div>
        <div class="subhead ct_sutta" node-id="39119">
            <span class="subhead ct_sutta">9. විසාඛා සූත්‍රය</span>
            <div class="subhead-contents">
                <div class="paragraph" para="19">
                    <span class="paranum">19</span>
                    <div class="bodytext">මේ සූත්‍රය මෙසේ අසනලදී. එක් සමයෙක්හි භාග්‍යවතුන් වහන්සේ සැවැත් නුවර මිගාර මාතෘප්‍රාසාද නම් පූර්වරාමයෙහි වැඩවසනසේක.</div>
                    <div class="bodytext">එකල්හි වනාහි මිගාර මාතෘ නම් විශාඛාව විසින් කිසියම් වැඩක් ඇත්තේ පසේනදී කොසොල් රජු කෙරෙහි ඇලෙනලද්දී වෙයි. පසේනදී කොසොල් රජතෙම සුදුසු පරිදි මෙය තීරණය නොකරයි. ඉක්බිති මිගාරමාතෘ නම් විශාඛාතොමෝ මධ්‍යාහ්නයෙහි භාග්‍යවතුන් වහන්සේ යම් තැනෙක්හිද එතැන්හි පැමිණියාය. එකත්පසෙක සිටියාවූම මිගාරමාතෘ නම් වූ විශාඛාවට භාග්‍යවතුන් වහන්සේ මෙය ප්‍රකාශකළසේක.</div>
                    <div class="bodytext">“විශාඛාවෙනි, මේ මධ්‍යාහ්නයෙහි ඔබ කොහි සිට එන්නීද?” කියායි.</div>
                    <div class="bodytext">“ස්වාමීනි, මෙහි මාගේ කිසියම් කාරණයක් ඇත්තේ පසේනදී කොසොල් රජු කෙරෙහි ඇළුනේ වෙයි. පසේනදී කොසොල් රජතෙම සුදුසු පරිදි එය තීරණය නොකරයි.” යනුයි.</div>
                    <div class="bodytext">ඉක්බිති භාග්‍යවතුන් වහන්සේ මේ කාරණය දැන ඒ වේලාවෙහි මේ ප්‍රීතිවාක්‍යය ප්‍රකාශකළසේක.</div>
                    <div class="bodytext">“අනුන් අයත් සිලල්ල දුක්ය. සියලු සැප යයි ගන්නාලද සම්පත් අනුන් හා සාධාරණය ඇතිකල්හි වෙහෙසත්. කෙලෙස් ඉක්මවීම ඒකාන්තයෙන් දුෂ්කරය.”</div>
                </div>
            </div>
        </div>
        <div class="subhead ct_sutta" node-id="391110">
            <span class="subhead ct_sutta">10. භද්දිය කාලිගොධා සූත්‍රය</span>
            <div class="subhead-contents">
                <div class="paragraph" para="20">
                    <span class="paranum">20</span>
                    <div class="bodytext">[1] මේ සූත්‍රය මෙසේ අසනලදී. එක්සමයෙක්හි භාග්‍යවතුන් වහන්සේ අනුපිය නම් අඹවනයෙහි වැඩවසනසේක.</div>
                    <div class="bodytext">[2] එකල්හි වනාහි කාළි ගොධාවගේ පුත්‍රවූ ආයුෂ්මත් භද්දිය ස්ථවිරයන් වහන්සේ අරණ්‍යට ගියේද රුක්මුලට ගියේද ශුන්‍යාගාරයට ගියේද ඉතා ප්‍රීතියි, ඉතා ප්‍රීතියි’ කියා ප්‍රීතිවාක්‍යය පවත්වයි. අරණ්‍යයට ගියාවූද. රුක්මුළට ගියාවූද ශුන්‍යාගාරයට ගියාවූද කාළි ගොධාවගේ පුත්‍රවූ ආයුෂ්මත් භද්දිය ස්ථවිරයන් වහන්සේගේ ‘ඉතා ප්‍රීතියි, ඉතා ප්‍රීතියි’ යන ප්‍රීතිවාක්‍යය පැවැත්වීම බොහෝ භික්‍ෂූහු ඇසුවාහුමය. අසා ඒ භික්‍ෂූන්ට මේ අදහස විය. ‘ඇවැත්ති, (ii) කාළිගොධාවගේ පුත්‍රවූ ආයුෂ්මත් භද්දිය ස්ථවිරතෙම ඇලීමක් නොමැතිව බඹසර හැසිරෙයි. යම් හෙයකින් හෙතෙම ගිහි කාලයෙහි රාජ්‍ය සැපය ඇතිව විසුයේද, හෙතෙම එය සිහිකරමින් වනයට ගියේද, රුක්මුලටගියේද, ශුන්‍යාගාරයට ගියේද නිතර ‘ඉතා ප්‍රීතියි, ඉතා ප්‍රීතියි’ යන ප්‍රීති වාක්‍යය ප්‍රකාශ කරයි, යනුවෙනි.</div>
                    <div class="bodytext">[3] ඉක්බිති බොහෝ භික්‍ෂුහු භාග්‍යවතුන් වහන්සේ යම් තැනෙක්හිද එතැන්හි පැමිණියාහ. පැමිණ භාග්‍යවතුන් වහන්සේ වැඳ එකත්පස්ව සිටියාහ. එකත්පස්ව සිටියාවූම ඒ භික්‍ෂූහු භාග්‍යවතුන් වහන්සේට මෙය දැන්වූහ. “ස්වාමීනි, (මෙහි 2(ii) යෙදිය යුතුයි)</div>
                    <div class="bodytext">[4] ඉක්බිති භාග්‍යවතුන් වහන්සේ එක්තරා භික්‍ෂුවකට ඇමතූසේක. ‘භික්‍ෂුව මෙහි එව, ඔබ මාගේ වචනයෙන් ‘ශාස්තෲන් වහන්සේ ඔබ කැඳවන්නේයයි’ හද්දිය භික්‍ෂුව කැඳවව”- “එසේය ස්වාමීනියි” ඒ භික්‍ෂුතෙම භාග්‍යවතුන් වහන්සේට ප්‍රතිවචනදී කාළිගොධාවගේ පුත්‍රවූ ආයුෂ්මත් භද්දිය ස්ථවිරයන් වහන්සේ යම් තැනෙක්හිද එතැන්හි පැමිණියේය. පැමිණ, “ඇවැත්නි, භාග්‍යවතුන් වහන්සේ ඔබ අමතනසේකැයි” කාළිගොධාවගේ පුත්‍රවූ ආයුෂ්මත් භද්දිය ස්ථවිරයන් වහන්සේට මෙය කීයේය. “එසේය, ඇවැත්නි”යි කාලිගෝධාවගේ පුත්‍රවූ ආයුෂ්මත් භද්දිය තෙම ඒ භික්‍ෂුවට උත්තරදී, භාග්‍යවතුන් වහන්සේ යම් තැනකද එතැන්හි පැමිණියේය. පැමිණ, භාග්‍යවතුන් වහන්සේ වැඳ එකත්පසෙක හුන්නේය. එකත්පසෙක සිටියාමවූ කාළිගොධාවගේ පුත්‍රවූ ආයුෂ්මත් භද්දියහට භාග්‍යවතුන් වහන්සේ මෙය ප්‍රකාශ කළසේක.</div>
                    <div class="bodytext">[5] “භද්දිය, ඔබ වනයට ගියේද රුක්මුලට ගියේද ශුන්‍යාගාරයට ගියේද නිතර ‘ඉතා ප්‍රීතියි’ ‘ඉතා ප්‍රීතියි’ යනුවෙන් ප්‍රීතිවාක්‍යය පවත්වන්නේ සැබෑද?”- “එසේය ස්වාමීනි” “හද්දිය ඔබ කුමන කාරණයක් සිහිකරමින් වනයට ගියේද, රුක්මුලට ගියේද, ශුන්‍යාගාරයට ගියේද, නිතර “ඉතා ප්‍රීතියි ඉතා ප්‍රීතියි’ යනුවෙන් ප්‍රීතිවාක්‍ය පවත්වන්නෙහිද?”</div>
                    <div class="bodytext">[6] “ස්වාමීනි, මා පෙර ගිහිවූයේ රාජ්‍යය කරවන කල්හි ඇතුළු නගරය ඇතුළෙහිද ආරක්‍ෂාව මනාකොට කරණලද්දේ විය. ඇතුළුනුවර පිටතද ආරක්‍ෂාව මනාකොට තබනලද්දේ විය. නගරයෙහි ඇතුළතද ආරක්‍ෂාව මනාකොට තබනලද්දේ විය. නගරයෙහි පිටතද ආරක්‍ෂාව මනාකොට තබනලද්දේ විය. ස්වාමීනි, ඒ යම් මෙසේ ආරක්‍ෂා ඇත්තේ සැඟවීම් ඇත්තේ බියවූයේ, තැතිගත්තේ සංකා ඇත්තේ, හටගත් ලොමුඩැහැගැනීම් ඇත්තේ වීමි. ස්වාමීනි, දැන් වනාහි මම වනයට ගියේද රුක්මුලට ගියේද ශුන්‍යාගාරයට ගියේද තනිවූයේ බිය නැත්තේ තැති නොගත්තේ සැකනැත්තේ ලොමුඩැහැගැනීම් නැත්තේ (මාගේ ආරක්‍ෂාවට) උත්සාහ නැත්තේ පහතට හෙලු ලෝම ඇත්තේ, අනුන් අයත් පැවතුම් ඇත්තේ (වනයක් හැර වනයකට යන) මුවන්ගේ මෙන් සිතින් වාසයකරමි. ස්වාමීනි, මම මේ කාරණය සිතමින් වනයට ගියේද රුක්මුලට ගියේද ශුන්‍යාගාරයට ගියේද, නිතර ‘ඉතා ප්‍රීතියි, ඉතා ප්‍රීතියි’ යනුවෙන් ප්‍රීති වාක්‍යය පැවැත්වීමි.</div>
                    <div class="bodytext">[7] ඉක්බිති භාග්‍යවතුන් වහන්සේ මේ කාරණය දැන ඒ වේලාවෙහි මේ ප්‍රීති වාක්‍යය වදාළසේක.</div>
                    <div class="bodytext">“යමෙකුගේ අභ්‍යන්තරයෙහි කෝපයෝ නැත්තාහුද, භවයෙන් භවය ඇතිකරණ තෘෂ්ණාව ඉක්මවූයේද, පහකළ බිය ඇති ශෝක නැති සැපත ඇති ඔහු අධිගත මාර්ගය හැර උප්පත්ති දෙවියෝ දැකීමට නොහැකිවෙත්.”</div>
                </div>
            </div>
        </div>
    </div>
    <div class="centre ct_vagga ending">දෙවැනි මුචලින්‍ද වර්ගය නිමි.</div>
    <div class="paragraph udana" para="udana"></div>
</div>