<div class="chapter ct_vagga" node-id="35170">
    <span class="chapter ct_vagga">(8) 3. ආකඞ්ඛ වර්‍ගය</span>
    <div class="chapter-contents">
        <div class="subhead ct_sutta" node-id="35171">
            <span class="subhead ct_sutta">1. ආකඞ්ඛෙය්‍ය සූත්‍රය</span>
            <div class="subhead-contents">
                <div class="paragraph" para="71">
                    <span class="paranum">71</span>
                    <div class="bodytext">එක් සමයෙක්හි භාග්‍යවතුන් වහන්සේ සැවැත්නුවර අසල අනේපිඬු මහ සිටානන් විසින් කරවන ලද ජේතවන නම් ආරාමයෙහි වාසය කරණ සේක. එකල්හි වනාහි භාග්‍යවතුන් වහන්සේ, ’’මහණෙනි,’’ යි කියා භික්‍ෂූන් ආමන්ත්‍රණය කළ සේක. ’පින්වතුන් වහන්සැ’ යි කියා ඒ භික්‍ෂූහු භාග්‍යවතුන් වහන්සේට පිළිවදන් දුන්හ. භාග්‍යවතුන් වහන්සේ මෙය වදාළ සේක.</div>
                    <div class="bodytext">’’මහණෙනි, ශීලයෙන් යුක්තව වාසය කරව්. ප්‍රාතිමොක්‍ෂ සංවරයෙන් සංවරව වාසය කරව්. මනා හැසිරීමෙන් හා අරමුණින් යුක්තව, ස්වල්ප මාත්‍ර වරදෙහි පවා බිය දක්නා සුලුව වාසය කරව්. ශික්‍ෂාපදයන් සමාදන්ව හික්මෙව්.</div>
                    <div class="bodytext">’’මහණෙනි, ඉදින් මහණතෙම සබ්‍රම්සරුන්ට ප්‍රියයෙක්ද, මනාපයෙක්ද, ගරු වූවෙක්ද, සම්භාවනා කටයුත්තෙක්ද වන්නෙමියි කැමතිවන්නේ නම් තමා තුළ සිතෙහි කෙළෙස් යටපත් කිරීමෙහි යෙදුණේ, දුරු නොකළ ධ්‍යාන ඇත්තේ, විදර්‍ශනාවෙන් යුක්තවූයේ, ශූන්‍යාගාරයෙහි භාවනා වඩන්නේ ශීලයම සම්පූර්‍ණ කරන්නේය.</div>
                    <div class="bodytext">’’මහණෙනි, ඉදින් මහණතෙම සිවුරු, පිඬු, සෙනසුන්, ගිලන්පස, බෙහෙත් පිරිකර ලබන්නෙක් වන්නේ නම්, තමා තුළ සිතෙහි කෙළෙස් යටපත් කිරීමෙහි යෙදුණේ, දුරු නොකළ ධ්‍යාන ඇත්තේ, විදර්‍ශනාවෙන් යුක්තවූයේ, ශූන්‍යාගාරයෙහි භාවනා වඩන්නේ ශීලයම සම්පූර්‍ණ කරන්නේය.</div>
                    <div class="bodytext">’’මහණෙනි, ඉදින් මහණතෙම යම් කෙනෙකුගේ සිවුරු, පිඬු, සෙනසුන්, ගිලන්පස, බෙහෙත් පිරිකර පරිභෝග කරන්නෙම්ද, ඔවුන්ගේ ඒ උපකාරයෝ මහත්ඵල මහත් ආනිශංස වෙත්වායි කැමැත්තේ නම් තමා තුළ සිතෙහි කෙළෙස් යටපත් කිරීමෙහි යෙදුණේ, දුරු නොකළ ධ්‍යාන ඇත්තේ, විදර්‍ශනාවෙන් යුක්තවූයේ, ශූන්‍යාගාරයෙහි භාවනා වඩන්නේ ශීලයම සම්පූර්‍ණ කරන්නේය.</div>
                    <div class="bodytext">’’මහණෙනි, ඉදින් මහණතෙම මාගේ යම් නෑයෙක්, සහ ලේ නෑයෙක්, කලුරිය කළාහුද, පරලොව ගියාහුද, ඔවුහු ප්‍රසන්න සිතින් සිහිකරත්ද, ඔවුන්ට එය මහත් ඵල මහත් ආනිශංස වේවායි කැමතිවන්නේ නම්, තමා තුළ සිතෙහි කෙළෙස් යටපත් කිරීමෙහි යෙදුණේ, දුරු නොකළ ධ්‍යාන ඇත්තේ, විදර්‍ශනාවෙන් යුක්තවූයේ, ශූන්‍යාගාරයෙහි භාවනා වඩන්නේ ශීලයම සම්පූර්‍ණ කරන්නේය.</div>
                    <div class="bodytext">’’මහණෙනි, ඉදින් මහණතෙම උසස් පහත් සිවුරු, පිඬු, සෙනසුන්, ගිලන්පස, බෙහෙත්, පිරිකරින් සතුටුවූවෙක් වන්නෙමියි කැමැත්තේ නම්, තමා තුළ සිතෙහි කෙළෙස් යටපත් කිරීමෙහි යෙදුණේ, දුරු නොකළ ධ්‍යාන ඇත්තේ, විදර්‍ශනාවෙන් යුක්තවූයේ, ශූන්‍යාගාරයෙහි භාවනා වඩන්නේ ශීලයම සම්පූර්‍ණ කරන්නේය.</div>
                    <div class="bodytext">’’මහණෙනි, ඉදින් මහණ තෙම ශීත, ඌෂ්ණ, බඩසා, පිපාසය, ඩැහැ ලේ බොන සත්තුය, මදුරුවෝය, වාතය, අව්වය, සර්‍ප ජාතීන්ගේ ස්පර්‍ෂය, නපුරු කොට කියන ලද, නපුරු කොට පැමිණිවාක් මාර්‍ගයන් ඉවසන්නෙක් වන්නේද, දුක්වූ, තියුණුවූ, ක්‍රූරවූ, කටුකවූ, අයහපත්වූ, අප්‍රියවූ, දිවි පැහැර ගන්නාවූ, ශාරීරික වේදනාවන් ඉවසන සුලු වූවෙක් වන්නට කැමැත්තේ නම්, තමා තුළ සිතෙහි කෙළෙස් යටපත් කිරීමෙහි යෙදුණේ, දුරු නොකළ ධ්‍යාන ඇත්තේ, විදර්‍ශනාවෙන් යුක්තවූයේ, ශූන්‍යාගාරයෙහි භාවනා වඩන්නේ ශීලයම සම්පූර්‍ණ කරන්නේය.</div>
                    <div class="bodytext">’’මහණෙනි, ඉදින් මහණතෙම නොඇලීම හා ඇලීම ඉවසන්නෙක් වෙමි. නොඇලීම හා ඇලීම මා නොඉවසන්නේය. උපන් නොඇලීම, ඇලීම මැඩ මැඩ වාසය කරන්නෙමියි කැමැත්තේ නම්, තමා තුළ සිතෙහි කෙළෙස් යටපත් කිරීමෙහි යෙදුණේ, දුරු නොකළ ධ්‍යාන ඇත්තේ, විදර්‍ශනාවෙන් යුක්තවූයේ, ශූන්‍යාගාරයෙහි භාවනා වඩන්නේ ශීලයම සම්පූර්‍ණ කරන්නේය.</div>
                    <div class="bodytext">’’මහණෙනි, ඉදින් මහණතෙම බිය හා භයානක අරමුණු ඉවසන්නෙක් වන්නෙමි. බිය හා භයානක අරමුණු මා නොඉවසන්නේය. උපන් බිය හා භයානක අරමුණු මැඩ මැඩ වාසය කරන්නෙමියි කැමැත්තේ නම්, තමා තුළ සිතෙහි කෙළෙස් යටපත් කිරීමෙහි යෙදුණේ, දුරු නොකළ ධ්‍යාන ඇත්තේ, විදර්‍ශනාවෙන් යුක්තවූයේ, ශූන්‍යාගාරයෙහි භාවනා වඩන්නේ ශීලයම සම්පූර්‍ණ කරන්නේය.</div>
                    <div class="bodytext">’’මහණෙනි, ඉදින් මහණ තෙම ශ්‍රෙෂ්ඨ සිත්වූ, මේ ආත්මයෙහි සැප විහරණ ඇති, ධ්‍යාන සතර අයත්නයෙන්, ලෙහෙසියෙන්, ලබන්නෙම් නම්, පහසුවෙන් ලබන්නෙම් නම්, නිදුකින් ලබන්නෙම් නම්, යෙහෙකැයි ඉදින් කැමති වන්නේ නම්, තමා තුළ සිතෙහි කෙළෙස් යටපත් කිරීමෙහි යෙදුණේ, දුරු නොකළ ධ්‍යාන ඇත්තේ, විදර්‍ශනාවෙන් යුක්තවූයේ, ශූන්‍යාගාරයෙහි භාවනා වඩන්නේ ශීලයම සම්පූර්‍ණ කරන්නේය.</div>
                    <div class="bodytext">’’මහණෙනි, ඉදින් මහණ තෙම ආශ්‍රවයන්ගේ ක්‍ෂය වීමෙන් ආශ්‍රව රහිත සිතින් කෙළෙසුන්ගෙන් මිදීමද, නුවණින් කෙළෙසුන්ගෙන් මිදීමද, මේ ආත්මයෙහිම තෙමේ විශිෂ්ඨ ඥානයෙන් දැන, ප්‍රත්‍යක්‍ෂකොට, පැමිණ වාසය කරන්නෙමියි කැමැත්තේ නම්, තමා තුළ සිතෙහි කෙළෙස් යටපත් කරණ දුරු නොකළ ධ්‍යාන ඇති, විදර්‍ශනාවෙන් යුක්ත ශූන්‍යාගාරයෙහි භාවනා වඩන ශීලයම සම්පූර්‍ණ කරන්නෙක් වන්නේය.</div>
                    <div class="bodytext">’’මහණෙනි, ශීලයෙන් යුක්තව වාසය කරව්. ප්‍රාතිමොක්‍ෂයෙන් යුක්තව වාසය කරව්. ප්‍රාතිමොක්‍ෂ ශීලයෙන් සංවරව වාසය කරව්. මනා හැසිරීමෙන් හා අරමුණින් යුක්තව, ස්වල්ප මාත්‍ර වරදෙහි පවා බිය දක්නා සුළුව වාසය කරව්. ශික්‍ෂා පදයන් සමාදන්ව හික්මෙව්යයි මෙසේ ඒ යමක් වදාරණ ලද්දේද, මෙය මේ සඳහා වදාරණ ලදී.’’</div>
                </div>
            </div>
        </div>
        <div class="subhead ct_sutta" node-id="35172">
            <span class="subhead ct_sutta">2. සද්ද කණ්ටක සූත්‍රය</span>
            <div class="subhead-contents">
                <div class="paragraph" para="72">
                    <span class="paranum">72</span>
                    <div class="bodytext">’’එක් සමයෙක්හි භාග්‍යවතුන් වහන්සේ විශාලානුවර මහ වනයෙහි කූටාගාර ශාලාවෙහි ප්‍රසිද්‍ධ ප්‍රසිද්‍ධ ස්ථවිර ශ්‍රාවකයන්වූ, ආයුෂමත් චාල, උපචාල, කක්කට, කවිම්භ, කට, කටිස්සඞ්ග යන තෙරුන් හා අන්‍යවූත් ප්‍රසිද්‍ධ ප්‍රසිද්‍ධ ස්ථවිර ශ්‍රාවකයන් සමග වාසය කරණ සේක. ඒ කාලයෙහි වනාහි බොහෝ ප්‍රසිද්‍ධ ප්‍රසිද්‍ධ ලිච්ඡවීහුද, තරුණයන් පිරවූ යහපත් යානාවන්ගෙන්, උස් හද්‍ධ ඇත්තාහු, මහත් හඬ ඇත්තාහු, භාග්‍යවතුන් වහන්සේ දක්නට මහා වනයට වදිත්. ඉක්බිති ඒ ආයුෂ්මත්වරුන්ට මේ බොහෝ ප්‍රසිද්‍ධ ප්‍රසිද්‍ධ ලිච්ඡවීහුද, චර තරුණයන් පිරවූ යහපත් යානාවන්ගෙන්, උස් හඬින්, මහා හඬින්, භාග්‍යවතුන් වහන්සේ දක්නට මහා වනයට වදිත්.</div>
                    <div class="bodytext">’’ භාග්‍යවතුන් වහන්සේ විසින්, ’ධ්‍යානයන්ට ශබ්දය කටුවකැ’ යි වදාරණ ලදී. ’අපි ගොසිඞ්ග ශාල වන ලැහැබ යම් තැනෙක්හිද, එහි පැමිණමු නම් යෙහෙක. එහි අපි ශබ්ද ඇත්තාහු, ගැවසීම් ඇත්තාහු, සුවසේ වසමෝ නම් යෙහෙකැ’ යි කියායි.</div>
                    <div class="bodytext">’’ඉක්බිති ඒ ආයුෂමත්වරු ගොසිඞ්ග ශාල වන ලැහැබ යම් තැනෙක්හිද, එහි පැමිණියාහුය. එහි සිටි ඒ ආයුෂ්මත්වරු ශබ්ද නැත්තාහු, ගැවසීම් නැත්තාහු, සුවසේ වසත්.</div>
                    <div class="bodytext">’’ඉක්බිති භාග්‍යවතුන් වහන්සේ, ’’මහණෙනි, චාල කොහිද, උපචාල කොහිද, කක්කට කොහිද, කවිම්භ කොහිද, කට කොහිද, කටිස්සඞ්ග කොහිද, මහණෙනි, ඒ ස්ථවිරවූ ශ්‍රාවකයෝ කොහි ගියාහුදැ’’ යි භික්‍ෂූන් ඇමතූ සේක. ’’ස්වාමීනි, මෙහි ඒ ආයුෂමතුන්ට මේ බොහෝ ප්‍රසිද්‍ධ ප්‍රසිද්‍ධ ලිච්ඡවීහුද, චර තරුණයන් පිරවූ යහපත් යානාවන්ගෙන්, උස් හඬින්, මහා හඬින්, භාග්‍යවතුන් වහන්සේ දක්නට මහා වනයට වදිත්.</div>
                    <div class="bodytext">’’ භාග්‍යවතුන් වහන්සේ විසින්, ’ධ්‍යානයන්ට ශබ්දය කටුවකැ’ යි වදාරණ ලදී. ’අපි ගොසිඞ්ග ශාල වන ලැහැබ යම් තැනෙක්හිද, එහි පැමිණමු නම් යෙහෙක. එහි අපි ශබ්ද ඇත්තාහු, ගැවසීම් ඇත්තාහු, සුවසේ වසමෝ නම් යෙහෙකැ’ යි කියායි.</div>
                    <div class="bodytext">’’ස්වාමීනි, ඉක්බිති ඒ ආයුෂමත්වරු ගොසිඞ්ග ශාල වන ලැහැබ යම් තැනෙක්හිද, එහි පැමිණියාහුය. එහි සිටි ඒ ආයුෂ්මත්වරු ශබ්ද නැත්තාහු, ගැවසීම් නැත්තාහු, සුවසේ වසත්.</div>
                    <div class="bodytext">’’මහණෙනි, යහපත, යහපත, මනාව ප්‍රකාශ කරණ සේ මහා ශ්‍රාවකයෝ මනාව ප්‍රකාශ කරන්නාහුය. මහණෙනි, මා විසින් ධ්‍යානයෝ ශබ්ද නමැති කටු ඇත්තාහයි කියන ලදී. මහණෙනි, කටු දහයක් වෙත්. කවර දසයක්ද යත්,</div>
                    <div class="bodytext">’’උසස් විවේකයෙහි ඇලුනහුට සමූහය මැද ඇලෙන බව කටුවකි. අශුභ නිමිති භාවනාවේ යෙදුනහුට ශුභ නිමිත්තෙහි යෙදීම කටුවකි. ඉන්‍ද්‍රයයන්හි වසන ලද දොර ඇත්තහුට විසුළු දැකීම කටුවකි. බ්‍රහ්මචාරී පුද්ගලයාට ස්ත්‍රීන් පිරිවැරීම කටුවකි. ප්‍රථම ධ්‍යානයට ශබ්දය කටුවකි. දෙවෙනි ධ්‍යානයට විතර්‍කය හා විචාරය (සිත යෙදීම, හැසිරවීම) කටුවකි. තුන්වෙනි ධ්‍යානයට ප්‍රීතිය කටුවකි. සතරවෙනි ධ්‍යානයට ආශ්වාශ ප්‍රශ්වාශයෝ කටුය. හැඟීම් හා විඳීම් නැතිකිරීමේ සමවතට සංඥාවද, වේදනාවද කටු මෙනි. රාගය කටුවකි. මොහය කටුවකි.</div>
                    <div class="bodytext">’’මහණෙනි, කටු නැත්තෝව වාසය කරව්. මහණෙනි, නොකටුව වාසය කරව්. කටු නැත්තෝවද, නොකටුවද වාසය කරව්. මහණෙනි, රහත්හු කටු නැත්තෝය. මහණෙනි, රහත්හු නොකටු වූවෝය. මහණෙනි, රහත්හු කටු නැති නොකටු වූවෝය.’’</div>
                </div>
            </div>
        </div>
        <div class="subhead ct_sutta" node-id="35173">
            <span class="subhead ct_sutta">3. දුල්ලභ දස ධම්ම සූත්‍රය</span>
            <div class="subhead-contents">
                <div class="paragraph" para="73">
                    <span class="paranum">73</span>
                    <div class="bodytext">’’මහණෙනි, යහපත්වූ, කාන්තවූ, මන වඩන්නාවූ, ලෝකයෙහි දුර්ලභවූ, මේ ධර්‍ම දහයක් වෙත්.</div>
                    <div class="bodytext">’’කවර දහයක්ද යත්, භෝගයෝ යහපත්ය, කාන්තය, මන වඩන්නේය, ලෝකයෙහි දුර්ලභය. වර්‍ණය යහපත්ය, කාන්තය, මන වඩන්නේය, ලෝකයෙහි දුර්ලභය. නීරෝගීකම යහපත්ය, කාන්තය, මන වඩන්නේය, ලෝකයෙහි දුර්ලභය. ශීලය යහපත්ය, කාන්තය, මන වඩන්නේය, ලෝකයෙහි දුර්ලභය. බ්‍රහ්මචර්‍ය්‍යය යහපත්ය, කාන්තය, මන වඩන්නේය, ලෝකයෙහි දුර්ලභය. මිත්‍රයෝ යහපත්ය, කාන්තය, මන වඩන්නේය, ලෝකයෙහි දුර්ලභය. බහුශ්‍රුත භාවය යහපත්ය, කාන්තය, මන වඩන්නේය, ලෝකයෙහි දුර්ලභය. ප්‍රඥාව යහපත්ය, කාන්තය, මන වඩන්නේය, ලෝකයෙහි දුර්ලභය. ධර්‍මයෝ යහපත්ය, කාන්තය, මන වඩන්නේය, ලෝකයෙහි දුර්ලභය. ස්වර්‍ගයෝ යහපත්ය, කාන්තය, මන වඩන්නේය, ලෝකයෙහි දුර්ලභය. මහණෙනි, යහපත්වූ, කාන්තවූ, මන වඩන්නාවූ, ලෝකයෙහි දුර්ලභවූ, මේ ධර්‍ම දහයක් වෙත්.</div>
                    <div class="bodytext">’’මහණෙනි, යහපත්වූ, කාන්තවූ, මන වඩන්නාවූ, ලෝකයෙහි දුර්ලභවූ, මේ ධර්‍ම දසයට උවදුරු ධර්‍මද දසයක් වෙත්.</div>
                    <div class="bodytext">’’අලස බව, නොනැගිටීම, භොගයන්ට උවදුරය. නොසැරසීම, ආභරණ නැති බව හෙවත් නො සැරසීම වර්‍ණයට උවදුරය. නොගැලපෙන ක්‍රියා නීරෝගීකමට උවදුරය. දුෂ්ට මිත්‍රයන් ශීලයට උවදුරය. ඉන්‍ද්‍රිය අසංවරය බ්‍රහ්මචර්‍ය්‍යයට උවදුරය. බොරුකීම මිත්‍රයන්ට උවදුරකි. නොහැදෑරීම බහුශ්‍රුත භාවයට උවදුරය. මනාකොට ඇහුම්කන් නොදීම, ප්‍රශ්න නොඇසීම, ප්‍රඥාවට උවදුරකි. නොයෙදීම, ප්‍රත්‍යවෙක්‍ෂා නොකිරීම, ධර්‍මයන්ට උවදුරකි. වැරදි ප්‍රතිපත්තිය ස්වර්‍ගයට උවදුරකි. මහණෙනි, යහපත්වූ, කාන්තවූ, මන වඩන්නාවූ, ලෝකයෙහි දුර්ලභවූ, මේ ධර්‍ම දහයක් වෙත්.</div>
                    <div class="bodytext">’’මහණෙනි, යහපත්වූ, කාන්තවූ, මන වඩන්නාවූ, ලෝකයෙහි දුර්ලභවූ, මේ ධර්‍ම දහයකට ධර්‍ම දසයක් ආහාර වෙත්.</div>
                    <div class="bodytext">’’අලස නොවන බව, වීර්‍ය්‍යය, භොගයන්ට ආහාරය. සැරසීම, අලඞ්කාර ආභරණ, වර්‍ණයට ආහාරය. ගැලපෙන ක්‍රියා නීරෝගීකමට ආහාරය. යහපත් මිත්‍රයන් ඇති බව ශීලයට ආහාරය. ඉඳුරන් හසුරවා ගැනීම බ්‍රහ්මචර්‍ය්‍යයට ආහාරය. බොරු නොකීම මිත්‍රයන්ට ආහාරය. අවබෝධ කිරීම බහුශ්‍රුත භාවයට ආහාරය. ඇහුම්කන් දීම, ප්‍රශ්න කිරීම ප්‍රඥාවට ආහාරය. යෙදීම, සිහි කිරීම ධර්මයන්ට ආහාරය. යහපත් ප්‍රතිපත්තිය ස්වර්‍ගයට ආහාරය. මහණෙනි, යහපත්වූ, කාන්තවූ, මන වඩන්නාවූ, ලෝකයෙහි දුර්ලභවූ, මේ ධර්‍ම දහයක් වෙත්.</div>
                </div>
            </div>
        </div>
        <div class="subhead ct_sutta" node-id="35174">
            <span class="subhead ct_sutta">4. දස අරියවඩ්ඪී සූත්‍රය</span>
            <div class="subhead-contents">
                <div class="paragraph" para="74">
                    <span class="paranum">74</span>
                    <div class="bodytext">’’මහණෙනි, වැඩීම් දහයකින් වැඩෙන්නාවූ ආර්‍ය්‍ය ශ්‍රාවක තෙම ආර්‍ය්‍ය වැඩීමෙන් වැඩෙයි. ශරීරයාගේ හරය ගන්නේද, ලාභය ගන්නේද වේ.</div>
                    <div class="bodytext">’’කවර දහයකින්ද යත්? කෙත්වලින් වැඩෙයි. ධන ධාන්‍යයෙන් වැඩෙයි. අඹුදරුවන්ගෙන් වැඩෙයි. දාස කම්කරු පුරුෂයන්ගෙන් වැඩෙයි. සිවුපා සතුන්ගෙන් වැඩෙයි. ශ්‍රද්‍ධාවෙන් වැඩෙයි. ශීලයෙන් වැඩෙයි. ඇසීමෙන් වැඩෙයි. ත්‍යාගයෙන් වැඩෙයි. ප්‍රඥාවෙන් වැඩෙයි. මහණෙනි, වැඩීම් දහයකින් වැඩෙන්නාවූ ආර්‍ය්‍ය ශ්‍රාවක තෙම ආර්‍ය්‍ය වැඩීමෙන් වැඩෙයි. ශරීරයාගේ හරය ගන්නේද, ලාභය ගන්නේද වේ.</div>
                    <div class="bodytext">’’යමෙක්තෙම මේ ලෝකයෙහි ධනයෙන්ද, ධාන්‍යයෙන්ද, අඹු දරුවන්ගෙන්ද, සිවුපා සතුන්ගෙන්ද. ඤාති මිත්‍රයන්ගෙන්ද, නැවතද රජුන්ගෙන්ද වැඩේද, යශස ඇත්තාවූ, පුදන ලද්දාවූ, හෙතම වස්තු ඇත්තේ වේ. යම් කෙනෙක් මේ ලෝකයෙහි ශ්‍රද්‍ධාවෙන් වැඩේද, ශීලයෙන් වැඩේද, ප්‍රඥාවෙන්ද, ත්‍යාගයෙන්ද යන දෙකින් වැඩේද, එබඳු ඤාණවන්ත, සත්පුරුෂ හෙතෙමේ මෙලොවම දෙලොවින් වැඩෙයි.’’</div>
                </div>
            </div>
        </div>
        <div class="subhead ct_sutta" node-id="35175">
            <span class="subhead ct_sutta">5. මිගශාලා සමගතික සූත්‍රය</span>
            <div class="subhead-contents">
                <div class="paragraph" para="75">
                    <span class="paranum">75</span>
                    <div class="bodytext">’’එක් කාලයෙක්හි භාග්‍යවතුන් වහන්සේ සැවැත්නුවර අසල අනේපිඬු මහ සිටානන් විසින් කරවණ ලද ජේතවනාරාමයෙහි වාසය කරණ සේක. ඉක්බිති ආයුෂ්මත් ආනන්‍ද ස්ථවිරයන් වහන්සේ පෙරවරුයෙහි හැඳ පෙරවා, පාත්‍ර සිවුරු ගෙන, මිගශාලා නම් උපාසිකාවගේ ගෘහය යම් තැනෙක්හිද, එහි වැඩි සේක. වැඩ, පනවන ලද අස්නෙහි වැඩහුන් සේක. ඉක්බිති, මිගශාලා නම් උපාසිකා තොමෝ ආයුෂ්මත් ආනන්‍ද ස්ථවිරයන් වහන්සේ යම් තැනෙක්හිද, එහි පැමිණියාය. පැමිණ, ආයුෂ්මත් ආනන්‍ද ස්ථවිරයන් වැඳ, එකත්පසෙක සිටියාය.</div>
                    <div class="bodytext">’’එකත්පසෙක සිටි මිගශාලා උපාසිකාව ආයුෂ්මත් ආනන්‍ද ස්ථවිරයන් වහන්සේට, ’’ස්වාමීනි, ආනන්‍ද ස්ථවිරයන් වහන්ස, භාග්‍යවතුන් වහන්සේ විසින් දේශනා කරණ ලද මේ ධර්‍මය කෙසේ කෙසේ නම් දැනගත යුත්තේද, යම් පරිද්දෙකින් පරලෙව්හිදී බ්‍රහ්මචාරී තෙමේද, අබ්‍රහ්මචාරී තෙමේද, දෙදෙන පරලොව සමාන ගති ඇත්තාහු වෙත්ද? ස්වාමීනි, මාගේ පුරාණ පිය තෙම මෛථුනයෙන්, ග්‍රාම ධර්මයෙන් දුරුවූ, වෙන්වූ, බ්‍රහ්මචාරී පුද්ගලයෙක් වූයේය. හෙතෙම කළුරිය කෙළේය. සකෘදාගාමී සත්ත්‍වතෙම තුෂිත දිව්‍ය ලෝකයෙහි උපන්නේයයි භාග්‍යවතුන් වහන්සේ විසින් ප්‍රකාශ කරන ලදී. ස්වාමීනි, මාගේ ඉසිදත්ත නම් පියවරයාද බ්‍රහ්මචර්‍ය්‍යාවෙන් වෙන්වූයේ වේ. ස්වකීය භාර්‍ය්‍යාව සහිතව සතුටුවූයේ, හෙතෙමේද කළුරිය කෙළේය. සකෘදාගාමී සත්ත්‍වතෙම තුෂිත දිව්‍ය ලෝකයෙහි උපන්නේයයි භාග්‍යවතුන් වහන්සේ විසින් වදාරණ ලදී. ස්වාමීනි, ආනන්‍ද ස්ථවිරයන් වහන්ස, භාග්‍යවතුන් වහන්සේ විසින් දේශනා කරණ ලද මේ ධර්මය කෙසේ කෙසේ නම් දත යුතුද? යම් හෙයකින් බ්‍රහ්මචාරී පුද්ගලයාද, අබ්‍රහ්මචාරී පුද්ගලයාද දෙදෙන පරලෙව්හිදී සමාන ගති ඇතිවන්නාහුද?</div>
                    <div class="bodytext">’’නැගණියෙනි, භාග්‍යවතුන් වහන්සේ විසින් මෙය මෙසේ ප්‍රකාශ කරණ ලද්දේය.’’</div>
                    <div class="bodytext">ඉක්බිති ආයුෂ්මත් ආනන්‍ද ස්ථවිරයන් වහන්සේ මිගශාලා උපාසිකාවගේ ගෘහයෙහි පිණ්ඩපාතය ගෙන, හුනස්නෙන් නැගිට වැඩි සේක. ඉක්බිති ආයුෂ්මත් ආනන්‍ද ස්ථවිරයන් වහන්සේ පසුබත පිණ්ඩපාතයෙන් වැළැක්කේ භාග්‍යවතුන් වහන්සේ යම් තැනෙක්හිද, එහි පැමිණි සේක. පැමිණ, භාග්‍යවතුන් වහන්සේ වැඳ එකත්පසෙක සිටි සේක.</div>
                    <div class="bodytext">එකත්පසෙක සිටි ආයුෂ්මත් ආනන්‍ද ස්ථවිරයන් වහන්සේ භාග්‍යවතුන් වහන්සේට, ’’ස්වාමීනි, මම මෙහි පෙරවරු වේලාවෙහි හැඳ පොරවා පා සිවුරු රැගෙන මිගශාලා උපාසිකාවගේ නිවෙස යම් තැනෙක්හිද, එහි පැමිණියෙමි. පැමිණ, පනවන ලද අස්නෙහි වැඩ සිටියෙමි. ස්වාමීනි, ඉක්බිති, මිගශාලා නම් උපාසිකාව මා යම් තැනෙක්හිද, එහි පැමිණියාය. පැමිණ, මා වැඳ, එකත්පසෙක සිටියාය. ස්වාමීනි, එකත්පසෙක සිටි මිගශාලා උපාසිකාව, මට, ’’ ආනන්‍ද ස්ථවිරයිනි, භාග්‍යවතුන් වහන්සේ විසින් දේශනා කරණ ලද මේ ධර්‍මය කෙසේ කෙසේ නම් දැනගත යුත්තේද, යම් පරිද්දෙකින් පරලෙව්හිදී බ්‍රහ්මචාරී තෙමේද, අබ්‍රහ්මචාරී තෙමේද, දෙදෙන පරලොව සමාන ගති ඇත්තාහු වෙත්ද? ස්වාමීනි, මාගේ පුරාණ පිය තෙම මෛථුනයෙන්, ග්‍රාම ධර්මයෙන් දුරුවූ, වෙන්වූ, බ්‍රහ්මචාරී පුද්ගලයෙක් වූයේය. හෙතෙම කළුරිය කෙළේය. සකෘදාගාමී සත්ත්‍වතෙම තුෂිත දිව්‍ය ලෝකයෙහි උපන්නේයයි භාග්‍යවතුන් වහන්සේ විසින් ප්‍රකාශ කරන ලදී. ස්වාමීනි, මාගේ ඉසිදත්ත නම් පියවරයාද බ්‍රහ්මචර්‍ය්‍යාවෙන් වෙන්වූයේ වේ. ස්වකීය භාර්‍ය්‍යාව සහිතව සතුටුවූයේ, හෙතෙමේද කළුරිය කෙළේය. සකෘදාගාමී සත්ත්‍වතෙම තුෂිත දිව්‍ය ලෝකයෙහි උපන්නේයයි භාග්‍යවතුන් වහන්සේ විසින් වදාරණ ලදී. ස්වාමීනි, ආනන්‍ද ස්ථවිරයන් වහන්ස, භාග්‍යවතුන් වහන්සේ විසින් දේශනා කරණ ලද මේ ධර්මය කෙසේ කෙසේ නම් දත යුතුද? යම් හෙයකින් බ්‍රහ්මචාරී පුද්ගලයාද, අබ්‍රහ්මචාරී පුද්ගලයාද දෙදෙන පරලෙව්හිදී සමාන ගති ඇතිවන්නාහුද? ඇසුවාය. ස්වාමීනි, මෙසේ කී කල්හි මම මිගශාලා උපාසිකාවට ’’නැගණියෙනි, මෙසේ වනාහි මෙය භාග්‍යවතුන් වහන්සේ විසින් වදාරණ ලද්දේය’’ යි මෙසේ කීවෙමි.’’</div>
                    <div class="bodytext">’’ආනන්‍දය, බාලවූ, අව්‍යක්තවූ, ලදරු මවක්වූ, ළදරු ප්‍රඥා ඇති මිගශාලා උපාසිකාව කවරීද? පුරුෂ පුද්ගලයන්ගේ උස් පහත් නුවණ කවරේද? ආනන්‍දය, ලෝකයෙහි මේ පුද්ගලයන් දස දෙනෙක් විද්‍යමාන වෙත්. කවර දස දෙනෙක්ද යත්,</div>
                    <div class="bodytext">’’ආනන්‍දය, මේ ලෝකයෙහි ඇතැම් පුද්ගලයෙක් දුශ්ශීල වේද, ඒ සිතින් දැක කෙළසුන්ගෙන් මිදීමද, නුවණින් දැක කෙළෙසුන්ගෙන් මිදීමද, තත්වූ පරිද්දෙන් නොදනී. යම් තැනෙක්හි ඒ දුශ්ශීලබව ඉතිරි නොකර නිරුද්‍ධ වේද, ඇසීමෙන් පවා නොකරණ ලද්දේ වේ. බහුශ්‍රුත භාවයෙන්ද නොකරණ ලද්දේ වේ. දෘෂ්ටියෙන්ද ප්‍රතිවෙධ නොකරණ ලද්දේ වේ. තාවකාලික විමුක්තියක්ද නොලබයි. හෙතෙම ශරීරයාගේ බිඳීමෙන් මරණින් මතු පිරිහීමට යයි. උසස්වීමකට නොයයි. පිරිහීමට යන ස්වභාව ඇත්තේ වේ. උසස්වීමට නොයන සුළු වේ.</div>
                    <div class="bodytext">’’ආනන්‍දය, මේ ලොකයෙහි ඇතැම් පුද්ගලයෙක් දුශ්ශීල වේද, ඒ සිතේ මිදීමද, නුවණින් මිදීමද, තත්වූ පරිද්දෙන් දනීද, යම් තැනෙක්හි ඒ දුශ්ශීලභාවය ඉතිරි නොකර නිරුද්‍ධ වේද, ඇසීමෙන් පවා එය කරණ ලද්දේ වේද. බහුශ්‍රුතභාවයෙන් කරණ ලද්දේ වේද, දෘෂ්ටියෙන් අවබෝධ කරණ ලද්දේ වේද, තාවකාලික විමුක්තියක්ද ලබයි. හෙතෙම ශරීරයාගේ බිඳීමෙන් මරණින් මතු දියුණුවට උත්සාහ කරයි. පිරිහීමට උත්සාහ නොකරයි. දියුණුවට යන ස්වභාව වේ. පිරිහීමට නොයන ස්වභාව වේ.</div>
                    <div class="bodytext">’’ආනන්‍දය, මොහු කෙරෙන් මේ ධර්මයෝමය. අනිකෙකු කෙරෙන්ද මේ ධර්මයෝමය. ඔවුන් අතුරෙන් එකෙක් හීනය, එකෙක් ප්‍රණීතයයි ප්‍රමාණ කරන්නෝ ප්‍රමාණ කරත්. ආනන්‍දය, එය ඔවුන්ට බොහෝ කලක් අහිත පිණිස, දුක් පිණිස වේ. ආනන්‍දය, එහි යම් මේ පුද්ගලයෙක් දුශ්ශීල වේද, ඒ සිතේ මිදීමද, නුවණින් මිදීමද තත්වූ පරිද්දෙන් දනීද, යම් තැනෙක්හි ඔහුට දුශ්ශීලභාවය ඉතිරි නැතිව නිරුද්‍ධ වේ. එය ඇසීමෙන් කරණ ලද්දේ වේ. බහුශ්‍රුතභාවයෙන් කරණ ලද්දේ වේ. දෘෂ්ටියෙන් ප්‍රතිවෙධ කරණ ලද්දේ වේ. තාවකාලික විමුක්තියක්ද ලබයි. ආනන්‍දය, මේ පුද්ගල තෙම, මේ පූර්‍ව පුද්ගලයාට වඩා අතිශයින් යහපත්ද, ප්‍රණීතද වේ. ඊට හේතු කවරේද? ආනන්‍දය, ධර්‍ම ශ්‍රොතය මේ පුද්ගලයා පා කරයිද, ඊට අනතුරු මේ පුද්ගලයා තථාගතයන් වහන්සේ හැර කවරෙක් දන්නේද? ආනන්‍දය, එසේ හෙයින් මෙහි පුද්ගලයන් කෙරෙහි ප්‍රමාණ වශයෙන් ගන්නාහු නොවව්. පුද්ගලයන් කෙරෙහි ප්‍රමාණයක් නොගනිව්. පුද්ගලයන් කෙරෙහි ප්‍රමාණයක් ගන්නාවූ පුද්ගලයෙක් කොහිද? ආනන්‍දය, මමද යමෙක් මා වැනි වේද, පුද්ගලයන් කෙරෙහි ප්‍රමාණයක් ගන්නෙමි.</div>
                    <div class="bodytext">’’ආනන්‍දය, මේ ලොකයෙහි ඇතැම් පුද්ගලයෙක් සිල්වත් වේද, ඒ සිතේ මිදීමද, නුවණින් මිදීමද, තත්වූ පරිද්දෙන් නොදනීද, යම් තැනෙක්හි ඒ ශීලය ඉතිරි නොකොට නිරුද්‍ධ වේද, ඔහු විසින් ඇසීමෙන් පවා නොකරණ ලද්දේ වේද. බහුශ්‍රුතභාවයෙන්ද නොකරණ ලද්දේ වේද, දෘෂ්ටියෙන්ද ප්‍රතිවෙධ නොකරණ ලද්දේ වේද, තාවකාලික විමුක්තිය නොලබයිද, හෙතෙම කායයාගේ බිඳීමෙන් මරණින් මතු පිරිහීමට යයි. දියුණුවට නොයයි. පිරිහීමට යන්නේ හෝ වේ. දියුණුවට නොයන්නේ වේ.</div>
                    <div class="bodytext">’’ආනන්‍දය, මෙහි ඇතැම් පුද්ගලයෙක් සිල්වත් වේද, ඒ සිතේ මිදීමද, නුවණින් මිදීමද, තත්වූ පරිද්දෙන් දනීද, ඒ ශීලය යම් තැනෙක්හි ඉතිරි නොකොට නිරුද්‍ධ වේද, ඔහු විසින් ඇසීමෙන්ද, බහුශ්‍රුතභාවයෙන්ද කරණ ලද්දේ වේද, දෘෂ්ටියෙන් අවබෝධ කරණ ලද්දේ වේද, තාවකාලික විමුක්තිය ලබයිද, හෙතෙම කායයාගේ බිඳීමෙන් මරණින් මතු දියුණුව පිණිස යයි. පිරිහීමට නොයයි. දියුණුවට යන්නේ වේ. පිරිහීමට නොයන්නේ වේ. යම් තැනෙක්හි ඔහුට දුශ්ශීලභාවය ඉතිරි නැතිව නිරුද්‍ධ වේ. එය ඇසීමෙන් කරණ ලද්දේ වේ. බහුශ්‍රුතභාවයෙන් කරණ ලද්දේ වේ. දෘෂ්ටියෙන් ප්‍රතිවෙධ කරණ ලද්දේ වේ. තාවකාලික විමුක්තියක්ද ලබයි. ආනන්‍දය, මේ පුද්ගල තෙම, මේ පූර්‍ව පුද්ගලයාට වඩා අතිශයින් යහපත්ද, ප්‍රණීතද වේ. ඊට හේතු කවරේද? ආනන්‍දය, ධර්‍ම ශ්‍රොතය මේ පුද්ගලයා පා කරයිද, ඊට අනතුරු මේ පුද්ගලයා තථාගතයන් වහන්සේ හැර කවරෙක් දන්නේද? ආනන්‍දය, මමද යම් කෙනෙක් වනාහි මා වැනි වේද, පුද්ගලයන් කෙරෙහි ප්‍රමාණ කිරීමකට යන්නෙමි.</div>
                    <div class="bodytext">’’ආනන්‍දය, නැවතද මෙහි ඇතැම් පුද්ගලයෙක් තියුණු රාග ඇත්තේ වේද, ඒ සිතේ මිදීමද, නුවණින් මිදීමද, තත්වූ පරිද්දෙන් නොදනීද, යම් තැනෙක්හි ඒ රාගය ඉතිරි නොකොට නිරුද්‍ධ වේද, ඔහු විසින් ඇසීමෙන් පවා නොකරණ ලද්දේ වේද. බහුශ්‍රුතභාවයෙන්ද නොකරණ ලද්දේ වේද, දෘෂ්ටියෙන්ද ප්‍රතිවෙධ නොකරණ ලද්දේ වේද, තාවකාලික විමුක්තිය නොලබයිද, හෙතෙම කායයාගේ බිඳීමෙන් මරණින් මතු පිරිහීමට යයි. දියුණුවට නොයයි. පිරිහීමට යන්නේ හෝ වේ. දියුණුවට නොයන්නේ වේ. යම් තැනෙක්හි ඔහුට රාගය ඉතිරි නැතිව නිරුද්‍ධ වේ. එය ඇසීමෙන් කරණ ලද්දේ වේ. බහුශ්‍රුතභාවයෙන් කරණ ලද්දේ වේ. දෘෂ්ටියෙන් ප්‍රතිවෙධ කරණ ලද්දේ වේ. තාවකාලික විමුක්තියක්ද ලබයි. ආනන්‍දය, මේ පුද්ගල තෙම, මේ පූර්‍ව පුද්ගලයාට වඩා අතිශයින් යහපත්ද, ප්‍රණීතද වේ. ඊට හේතු කවරේද? ආනන්‍දය, ධර්‍ම ශ්‍රොතය මේ පුද්ගලයා පා කරයිද, ඊට අනතුරු මේ පුද්ගලයා තථාගතයන් වහන්සේ හැර කවරෙක් දන්නේද?</div>
                    <div class="bodytext">’’ආනන්‍දය, නැවතද මෙහි ඇතැම් පුද්ගලයෙක් තියුණු රාග ඇත්තේ වේද, ඒ විත්ත විමුක්තිය, ප්‍රඥා විමුක්තිය, තත්වූ පරිද්දෙන් දනීද, යම් තැනෙක්හි ඔහුට රාගය ඉතිරි නැතිව නිරුද්‍ධ වේ. එය ඇසීමෙන් කරණ ලද්දේ වේ. බහුශ්‍රුතභාවයෙන් කරණ ලද්දේ වේ. දෘෂ්ටියෙන් ප්‍රතිවෙධ කරණ ලද්දේ වේ. තාවකාලික විමුක්තියක්ද ලබයි. ආනන්‍දය, මේ පුද්ගල තෙම, මේ පූර්‍ව පුද්ගලයාට වඩා අතිශයින් යහපත්ද, ප්‍රණීතද වේ. ඊට හේතු කවරේද? ආනන්‍දය, ධර්‍ම ශ්‍රොතය මේ පුද්ගලයා පා කරයිද, ඊට අනතුරු මේ පුද්ගලයා තථාගතයන් වහන්සේ හැර කවරෙක් දන්නේද? ආනන්‍දය, එසේ හෙයින් මෙහි පුද්ගලයන් කෙරෙහි ප්‍රමාණ වශයෙන් ගන්නාහු නොවව්. පුද්ගලයන් කෙරෙහි ප්‍රමාණයක් නොගනිව්. පුද්ගලයන් කෙරෙහි ප්‍රමාණයක් ගන්නාවූ පුද්ගලයෙක් කොහිද? ආනන්‍දය, මමද යමෙක් මා වැනි වේද, පුද්ගලයන් කෙරෙහි ප්‍රමාණයක් ගන්නෙමි.</div>
                    <div class="bodytext">’’ආනන්‍දය, මෙහි ඇතැම් පුද්ගලයෙක් ක්‍රොධ කරණ සුළුවේද, ඒ සිතේ මිදීමද, නුවණින් මිදීමද තත්වූ පරිද්දෙන් නොදනීද, යම් තැනෙක්හි ඒ ක්‍රොධය ඉතිරි නොකොට නිරුද්‍ධ වේද, ඔහු විසින් ඇසීමෙන් පවා නොකරණ ලද්දේ වේද. බහුශ්‍රුතභාවයෙන්ද නොකරණ ලද්දේ වේද, දෘෂ්ටියෙන්ද ප්‍රතිවෙධ නොකරණ ලද්දේ වේද, තාවකාලික විමුක්තිය නොලබයිද, හෙතෙම කායයාගේ බිඳීමෙන් මරණින් මතු පිරිහීමට යයි. දියුණුවට නොයයි. පිරිහීමට යන්නේ හෝ වේ. දියුණුවට නොයන්නේ වේ. ආනන්‍දය, එසේ හෙයින් මෙහි පුද්ගලයන් කෙරෙහි ප්‍රමාණ වශයෙන් ගන්නාහු නොවව්. පුද්ගලයන් කෙරෙහි ප්‍රමාණයක් නොගනිව්. පුද්ගලයන් කෙරෙහි ප්‍රමාණයක් ගන්නාවූ පුද්ගලයෙක් කොහිද? ආනන්‍දය, මමද යමෙක් මා වැනි වේද, පුද්ගලයන් කෙරෙහි ප්‍රමාණයක් ගන්නෙමි.</div>
                    <div class="bodytext">’’ආනන්‍දය, මෙහි ඇතැම් පුද්ගලයෙක් ක්‍රොධ කරණ සුළුවේද, ඒ සිතේ මිදීම, නුවණින් මිදීමද තත්වූ පරිද්දෙන් දනීද, යම් තැනෙක්හි ඔහුට ක්‍රොධය ඉතිරි නැතිව නිරුද්‍ධ වේ. එය ඇසීමෙන් කරණ ලද්දේ වේ. බහුශ්‍රුතභාවයෙන් කරණ ලද්දේ වේ. දෘෂ්ටියෙන් ප්‍රතිවෙධ කරණ ලද්දේ වේ. තාවකාලික විමුක්තියක්ද ලබයි. ආනන්‍දය, මේ පුද්ගල තෙම, මේ පූර්‍ව පුද්ගලයාට වඩා අතිශයින් යහපත්ද, ප්‍රණීතද වේ. ඊට හේතු කවරේද? ආනන්‍දය, ධර්‍ම ශ්‍රොතය මේ පුද්ගලයා පා කරයිද, ඊට අනතුරු මේ පුද්ගලයා තථාගතයන් වහන්සේ හැර කවරෙක් දන්නේද? ආනන්‍දය, එසේ හෙයින් මෙහි පුද්ගලයන් කෙරෙහි ප්‍රමාණ වශයෙන් ගන්නාහු නොවව්. පුද්ගලයන් කෙරෙහි ප්‍රමාණයක් නොගනිව්. පුද්ගලයන් කෙරෙහි ප්‍රමාණයක් ගන්නාවූ පුද්ගලයෙක් කොහිද? ආනන්‍දය, මමද යමෙක් මා වැනි වේද, පුද්ගලයන් කෙරෙහි ප්‍රමාණයක් ගන්නෙමි.</div>
                    <div class="bodytext">’’ආනන්‍දය, මෙහි ඇතැම් පුද්ගලයෙක් උඩඟු සිත් ඇත්තේ වේද, ඒ චිත්ත විමුක්තියද, ප්‍රඥා විමුක්තියද තත්වූ පරිද්දෙන් නොදනීද, යම් තැනෙක්හි ඒ උඩඟුව ඉතිරි නොකොට නිරුද්‍ධ වේද, ඔහු විසින් ඇසීමෙන් පවා නොකරණ ලද්දේ වේද. බහුශ්‍රුතභාවයෙන්ද නොකරණ ලද්දේ වේද, දෘෂ්ටියෙන්ද ප්‍රතිවෙධ නොකරණ ලද්දේ වේද, තාවකාලික විමුක්තිය නොලබයිද, හෙතෙම කායයාගේ බිඳීමෙන් මරණින් මතු පිරිහීමට යයි. දියුණුවට නොයයි. පිරිහීමට යන්නේ හෝ වේ. දියුණුවට නොයන්නේ වේ. ආනන්‍දය, එසේ හෙයින් මෙහි පුද්ගලයන් කෙරෙහි ප්‍රමාණ වශයෙන් ගන්නාහු නොවව්. පුද්ගලයන් කෙරෙහි ප්‍රමාණයක් නොගනිව්. පුද්ගලයන් කෙරෙහි ප්‍රමාණයක් ගන්නාවූ පුද්ගලයෙක් කොහිද? ආනන්‍දය, මමද යමෙක් මා වැනි වේද, පුද්ගලයන් කෙරෙහි ප්‍රමාණයක් ගන්නෙමි.</div>
                    <div class="bodytext">’’ආනන්‍දය, මෙහි ඇතැම් පුද්ගලයෙක් උඩඟු සිත් ඇත්තේ වේද, ඒ චිත්ත විමුක්තියද, ප්‍රඥා විමුක්තියද තත්වූ පරිද්දෙන් දනීද, යම් තැනෙක්හි ඔහුට උඩඟුව ඉතිරි නැතිව නිරුද්‍ධ වේ. එය ඇසීමෙන් කරණ ලද්දේ වේ. බහුශ්‍රුතභාවයෙන් කරණ ලද්දේ වේ. දෘෂ්ටියෙන් ප්‍රතිවෙධ කරණ ලද්දේ වේ. තාවකාලික විමුක්තියක්ද ලබයි. ආනන්‍දය, මේ පුද්ගල තෙම, මේ පූර්‍ව පුද්ගලයාට වඩා අතිශයින් යහපත්ද, ප්‍රණීතද වේ. ඊට හේතු කවරේද? ආනන්‍දය, ධර්‍ම ශ්‍රොතය මේ පුද්ගලයා පා කරයිද, ඊට අනතුරු මේ පුද්ගලයා තථාගතයන් වහන්සේ හැර කවරෙක් දන්නේද? ආනන්‍දය, එසේ හෙයින් මෙහි පුද්ගලයන් කෙරෙහි ප්‍රමාණ වශයෙන් ගන්නාහු නොවව්. පුද්ගලයන් කෙරෙහි ප්‍රමාණයක් නොගනිව්. පුද්ගලයන් කෙරෙහි ප්‍රමාණයක් ගන්නාවූ පුද්ගලයෙක් කොහිද? ආනන්‍දය, මමද යමෙක් මා වැනි වේද, පුද්ගලයන් කෙරෙහි ප්‍රමාණයක් ගන්නෙමි.</div>
                    <div class="bodytext">’’ආනන්‍දය, බාලවූ, අව්‍යක්තවූ, ළදරු මව් කෙණෙක්වූ, ළදරු නුවණක් ඇති මිගශාලා උපාසිකාව කවරේද? පුරුෂ පුද්ගලයන්ගේ උස් පහත් නුවණ කවරේද? ආනන්‍දය, ලෝකයෙහි මේ පුද්ගලයන් දස දෙනෙක් විද්‍යමාන වෙත්. ආනන්‍දය, පුරාණතෙම යම්බඳු ශීලයකින් යුක්තවූයේ වේද, එබඳු ශීලයකින් ඉසිදත්ත තෙම යුක්තවූයේ වන්නේය. මෙහි පුරාණතෙම ඉසිදත්තගේ ගතියෙන් අනිකක් නොවේ. ආනන්‍දය, යම්කිසි ශීලයකින් පුරාණතෙම යුක්තවූයේද, එබඳු ශීලයකින් ඉසිදත්ත තෙමේ යුක්තවූයේ වන්නේය. මෙහි පුරාණතෙම ඉසිදත්තගේ ගතියෙන් අනිකක් නොවේ. ආනන්‍දය, මෙසේ මේ පුද්ගලයෝ දෙපක්‍ෂයෙන් එක් කරුණකින් අඩුය.’’</div>
                </div>
            </div>
        </div>
        <div class="subhead ct_sutta" node-id="35176">
            <span class="subhead ct_sutta">6. තයො ධම්ම සූත්‍රය</span>
            <div class="subhead-contents">
                <div class="paragraph" para="76">
                    <span class="paranum">76</span>
                    <div class="bodytext">’’මහණෙනි, මේ ධර්‍ම තුනක් ලොකයෙහි නොවන්නාහු නම් අර්හත් සම්‍යන් සම්බුද්‍ධවූ තථාගතයන් වහන්සේ ලෝකයෙහි නූපදින්නාහුය. තථාගතයන් වහන්සේ විසින් ප්‍රකාශ කරණ ලද ධර්‍මය ලෝකයෙහි නොබබළන්නේය.</div>
                    <div class="bodytext">’’කවර තුනක්ද යත්? ඉපදීමද, ජරාවද, මරණයද යන තුනයි. මහණෙනි, මේ ධර්‍ම තුන ලොකයෙහි විද්‍යමාන නොවන්නාහු නම් අර්හත් සම්‍යන් සම්බුද්‍ධවූ තථාගතයන් වහන්සේ ලෝකයෙහි නූපදින්නාහුය. තථාගතයන් වහන්සේ විසින් ප්‍රකාශ කරණ ලද ධර්‍මය ලෝකයෙහි නොබබළන්නේය. මහණෙනි, යම් හෙයකින් වනාහි මේ ධර්ම තුන ලෝකයෙහි විද්‍යමාන වෙත්ද, එසේ හෙයින් අර්හත් සම්‍යක් සම්බුද්‍ධවූ තථාගතයන් වහන්සේ ලෝකයෙහි උපදිත්. තථාගතයන් වහන්සේ විසින් ප්‍රකාශ කරණ ලද ධර්මය ලෝකයෙහි බබළයි.</div>
                    <div class="bodytext">’’මහණෙනි, ධර්ම තුනක් දුරු නොකර ඉපදීම දුරු කරන්නට, ජරාව දුරු කරන්නට, මරණය දුරු කරන්නට නොහැකිය.</div>
                    <div class="bodytext">’’කවර තුනක්ද යත්? රාගය දුරු නොකර, ද්වේෂය දුරු නොකර, මොහය දුරු නොකර යනුයි. මහණෙනි, මේ කරුණු තුන දුරු නොකර ඉපදීම දුරු කරන්නට, ජරාව දුරු කරන්නට, මරණය දුරු කරන්නට නොහැක. මහණෙනි, ධර්ම තුනක් දුරු නොකොට රාගය, ද්වේෂය, මෝහය දුරු කරන්නට නොහැකිය. සක්කායදිට්ඨි, විචිකිච්ඡා, සීලබ්බත පරාමාස අත් නොහැර රාග, දොෂ මෝහ දුරු කළ නොහැක. නුනුවණින් මෙනෙහි කිරීම, නොමග යාම, සිතේ මැලි බව අත් නොහැර, සක්කායදිට්ඨි, විචිකිච්ඡා, සීලබ්බත පරාමාස දුරු කළ නොහැක. මුළා සිහිය, මනාව නොදැනීම, සිතේ නොසන්සුන් බව අත් නොහැර, නුනුවණින් මෙනෙහි කිරීම, නොමග යාම, සිතේ මැලි බව දුරු කළ නොහැක. ආර්‍ය්‍යයන් දක්නට නොකැමැති බව, ආර්‍ය්‍ය ධර්මය අසන්ට නොකැමැති බව, දෝෂාරොපණ සිත අත් නොහැර, මුළා සිහිය, මනාව නොදැනීම, සිතේ නොසන්සුන්බව දුරුකළ නොහැක. සිතේ නොසන්සුන්කම, සංවර නැතිකම, දුසිල්බව අත් නොහැර, ආර්‍ය්‍යයන් දක්නට නොකැමැති බව, ආර්‍ය්‍ය ධර්මය අසන්නට නොකැමැති බව, දෝෂාරොපණ සිත දුරුකළ නොහැක. අශ්‍රද්‍ධාව, නොදෙන සුළු බව, කුසීතකම අත්නොහැර, සිතේ නොසන්සුන්කම, සංවර නැතිකම, දුසිල්බව දුරුකළ නොහැක. නොසැලකිලිබව, නොකීකරුබව, පාප මිත්‍රයන් ඇතිබව දුරු නොකර, අශ්‍රද්‍ධාව, නොදෙන සුළු බව, කුසීතකම දුරුකළ නොහැක. පාපයට ලජ්ජා නැතිබව, භය නැති බව, ප්‍රමාදය අත් නොහැර, නොසැලකිල්ල, නොකීකරුබව, පාප මිත්‍රයන් ඇතිබව දුරුකළ නොහැක.</div>
                    <div class="bodytext">’’මහණෙනි, පාපයට ලජ්ජා නැති, භය නැති, මේ තෙමේ ප්‍රමාදවූයේ වේ. හෙතෙම ප්‍රමාදවූයේම නොසැලකිල්ල, නොකීකරුකම, පාප මිත්‍රයන් ඇතිබව දුරු කරන්නට නුසුදුසුය.</div>
                    <div class="bodytext">’’හෙතෙම පාප මිත්‍රයන් ඇත්තේ, අශ්‍රද්‍ධාව, නොදෙන සුළු බව, කුසීතකම දුරුකළ නොහැක. හෙතෙම කුසීත වූයේ, සිතේ නොසන්සුන්බව, අසංවරය, දුස්සීලබව දුරුකළ නොහැක. හෙතෙම දුස්සීල වූයේ, ආර්‍ය්‍යයන් නොදකිනු කැමැත්ත, ආර්‍ය්‍ය ධර්මය ඇසීමට නොකැමැත්ත, දෝෂාරොපණ සිත දුරුකළ නොහැක. හෙතෙමෙ දෝෂාරෝපණ සිත් ඇත්තේ, මුළා සිහිය, මනාව නොදැනීම, සිතේ අවුල දුරුකළ නොහැක. හෙතෙම සිතේ අවුල් ඇත්තේ, නුවණින් මෙනෙහි නොකිරීම, වැරදි මාර්‍ග සේවනය, සිතේ මැළිබව දුරුකළ නොහැක. හෙතෙම සිතේ මැළිබව ඇත්තේ. ආත්ම දෘෂ්ටිය, සැකය, අන්‍යශීල ව්‍රතයන් ගැනීම දුරුකළ නොහැක. හෙතෙම සැක ඇත්තේ, රාගය දුරු කරන්නට, ද්වේෂය දුරු කරන්නට, මොහය දුරු කරන්නට නුසුදුසුය. රාගය දුරු නොකොට, ද්වේෂය දුරු නොකොට, මොහය දුරු නොකොට, ජාතිය දුරු කරන්නට, ජරාව දුරු කරන්නට, මරණය දුරු කරන්නට නුසුදුසුය. රාගය, ද්වේෂය, මොහය දුරු නොකර, ජාති, ජරා, මරණ දුරු කළ නොහැක.</div>
                    <div class="bodytext">’’මහණෙනි, ධර්ම තුනක් අත්හැර, ජාති, ජරා, මරණ දුරුකිරීමට සුදුසුය. කවර තුනක්ද යත්? රාගය අත්හැර, ද්වේෂය අත්හැර, මොහය අත්හැරය. මහණෙනි, මේ ධර්ම තුන අත්හැර, ජාති, ජරා, මරණ දුරු කිරීමට සුදුසුය. ( මෙසේ මුලින් දැක්වූ කොටස් සියල්ලෙහිම ’’නුසුදුසුය’’ යන්නට ’’සුදුසුය’’ කියා යොදාගත යුතුය. )</div>
                    <div class="bodytext">’’මහණෙනි, පාපයට ලජ්ජා ඇති, භය ඇති, මේ තෙමේ ප්‍රමාද නුවූයේ වේද, අප්‍රමාදවූ හෙතෙමේ නොසැලකිල්ල, නොකීකරුබව, පාප මිත්‍රයන් ඇති බව දුරු කරන්ට සුදුසුය. ( මෙසේ මුලින් දැක්වූ කොටසෙහි මෙන් මෙහිද ’’නුසුදුසුය’’ යන්නට ’’සුදුසුය’’ කියා යොදාගත යුතුය. )</div>
                </div>
            </div>
        </div>
        <div class="subhead ct_sutta" node-id="35177">
            <span class="subhead ct_sutta">7. කාකාසද්‍ධම්ම සූත්‍රය</span>
            <div class="subhead-contents">
                <div class="paragraph" para="77">
                    <span class="paranum">77</span>
                    <div class="bodytext">’’මහණෙනි, කපුටුතෙම අයහපත් ස්වභාව දහයකින් යුක්තය.</div>
                    <div class="bodytext">’’කවර දසයකින්ද යත්? බිය, සැක නැත්තේය. බුහුටිය. තෘප්ත නුවූයේය. බොහෝ කන්නේද වේ. රෞද්‍රය. කරුණා නැත්තේය. දුර්‍වලය. නපුරුකොට හැඬීම කරන්නේය. මුළා සිහි ඇත්තේය. නරක දුක් විඳින්නේය. මහණෙනි, කපුටු තෙම අයහපත් ස්වභාව දසයෙන් යුක්තවූයේය.</div>
                    <div class="bodytext">’’මහණෙනි, එසේම පවිටු භික්‍ෂුව අයහපත් ස්වභාව දසයකින් යුක්තවූයේ වේ.</div>
                    <div class="bodytext">’’කවර දසයකින්ද යත්, බිය, සැක නැත්තේය. බුහුටිද, තෘෂ්ණා වූයේද, බොහෝ කන්නේද වේ. රෞද්‍රය. කරුණා නැත්තේය. දුර්‍වලද, නපුරුකොට හැඬීම කරන්නේද වේ. මුළා සිහි ඇත්තේය. නරක දුක් විඳින්නේද වේ. මහණෙනි, පවිටු භික්‍ෂුව මේ අයහපත් ස්වභාවයෙන් යුක්තවූයේ වේ.</div>
                </div>
            </div>
        </div>
        <div class="subhead ct_sutta" node-id="35178">
            <span class="subhead ct_sutta">8. නිඝණ්ඨාසද්‍ධම්ම සූත්‍රය</span>
            <div class="subhead-contents">
                <div class="paragraph" para="78">
                    <span class="paranum">78</span>
                    <div class="bodytext">’’මහණෙනි, නිඝණ්ඨයෝ මේ අයහපත් ස්වභාව දසයකින් සමන්විත වෙත්.</div>
                    <div class="bodytext">’’කවර දසයකින්ද යත්? මහණෙනි, නිඝණ්ඨයෝ දුශ්ශීලයහ. මහණෙනි, නිඝණ්ඨයෝ ලජ්ජා නැත්තාහ. මහණෙනි, නිඝණ්ඨයෝ බිය නැත්තාහ. මහණෙනි, නිඝණ්ඨයෝ අසත්පුරුෂයන්ට භක්ති ඇත්තාහ. මහණෙනි, නිඝණ්ඨයෝ තමන් උසස් කරන්නාහ. අනුන් පහත් කරන්නාහ. මහණෙනි, නිඝණ්ඨයෝ තමාගේ දෘෂ්ඨිය අල්ලා ගත්තාහුය. තදින් ගත්තාහ. මහණෙනි, නිඝණ්ඨයෝ නැති ගුණ පෙන්වන්නාහ. මහණෙනි, නිඝණ්ඨයෝ ලාමක බලාපොරොත්තු ඇත්තාහ. මහණෙනි, නිඝණ්ඨයෝ වැරදි හැඟීම් ඇත්තාහුය. මහණෙනි, නිඝණ්ඨයෝ මේ කරුණු දහයෙන් යුක්තවූවාහුය.</div>
                </div>
            </div>
        </div>
        <div class="subhead ct_sutta" node-id="35179">
            <span class="subhead ct_sutta">9. දසාඝතවත්‍ථු සූත්‍රය</span>
            <div class="subhead-contents">
                <div class="paragraph" para="79">
                    <span class="paranum">79</span>
                    <div class="bodytext">’’මහණෙනි, වෛර කාරණා මේ දසයක් වෙත්.</div>
                    <div class="bodytext">’’කවර දසයක්ද යත්? මට අනර්ත්‍ථයක හැසුරුණේයයි වෛරය බඳී. මට අනර්ත්‍ථයක හැසිරේයයි වෛරය බඳී. මට අනර්ත්‍ථයක හැසිරෙන්නේයයි වෛරය බඳී. මාගේ ප්‍රිය මනාපයාට අනර්ත්‍ථයක හැසුරුණේය, හැසිරෙන්නේයයි වෛරය බඳී. මාගේ අප්‍රියයාට අමනාපයාට අර්ත්‍ථයක හැසුරුණේය, හැසිරෙයි, හැසිරෙන්නේයයි වෛරය බඳී. අස්ථානයෙහිද කිපෙයි. මහණෙනි, මේ වෛර කාරණා දසයයෙකි.</div>
                </div>
            </div>
        </div>
        <div class="subhead ct_sutta" node-id="351710">
            <span class="subhead ct_sutta">10. දසාඝතපටිවිනය සූත්‍රය</span>
            <div class="subhead-contents">
                <div class="paragraph" para="80">
                    <span class="paranum">80</span>
                    <div class="bodytext">’’මහණෙනි, වෛරය හික්මවන කරුණු දහයක් වෙත්.</div>
                    <div class="bodytext">’’කවර දසයක්ද යත්? ’මට අනර්ත්‍ථයක හැසුරුණේය. එය මෙහි කොහෙන් ලැබිය හැක්කේදැ’ යි වෛරය සංසිඳුවයි. ’මට අනර්ත්‍ථයක හැසිරෙයි. එය මෙහි කොහෙන් ලැබිය හැක්කේදැ’ යි වෛරය සංසිඳුවයි. ’මට අනර්ත්‍ථයක හැසිරෙන්නේය. එය මෙහි කොහෙන් ලැබිය හැක්කේදැ’ යි වෛරය සංසිඳුවයි. ’මාගේ ප්‍රියයාට, මනාපයාට අනර්ත්‍ථයක හැසුරුණේය. හැසිරෙයි, හැසිරෙන්නේය. එය මෙහි කොහෙන් ලැබිය හැක්කේදැ’ යි වෛරය සංසිඳුවයි. ’මාගේ අප්‍රියයාට, අමනාපයාට යහපතක හැසුරුනේය. හැසිරෙයි, හැසිරෙන්නේය. එය මෙහි කොහෙන් ලැබිය හැක්කේදැ’ යි වෛරය සංසිඳුවයි. අස්ථානයෙහිද නොකිපෙයි. මහණෙනි, මේ දශය වෛරය සංසිඳුවන කරුණු වෙත්.’’</div>
                </div>
            </div>
        </div>
    </div>
    <div class="centre ct_vagga ending">ආකඞ්ඛ වර්‍ගය නිමි.</div>
    <div class="paragraph udana" para="udana"></div>
</div>