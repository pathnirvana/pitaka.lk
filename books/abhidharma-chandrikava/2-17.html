<!DOCTYPE html>
<html>
<head>
    <meta charset="UTF-8">
    <title>17. අරූපාවචර කුසල සිත් සතර. - අභිධර්ම චන්ද්‍රිකාව</title>
    <meta name="description" content="අභිධර්ම චන්ද්‍රිකාව - මාතර ශ්‍රී ධර්මවංශ හිමි">
    <meta property="og:type" content="article">
    <meta property="og:title" content="17. අරූපාවචර කුසල සිත් සතර. - අභිධර්ම චන්ද්‍රිකාව"> <!--For facebook link previews -->
    <meta property="og:image" content="https://pitaka.lk/books/common/og-books-500x300.png">
    <meta property="og:image:type" content="image/png">
    <meta property="og:image:width" content="500">
    <meta property="og:image:height" content="300">
    <meta name="viewport" content="width=device-width, initial-scale=1">
    <meta name="apple-mobile-web-app-capable" content="yes">
    <meta name="mobile-web-app-capable" content="yes">
    <link rel="icon" type="image/png" sizes="96x96" href="../common/favicon-96x96.png">
    <link rel="stylesheet" href="../common/book.css"/>
</head>
<body>
    <div book-folder="abhidharma-chandrikava" style="width: 100%; max-width: 800pt; margin: 0pt auto; height: 100%; display: flex; flex-flow: column; align-content: center;">
        <div class="content">
  <nav class="top"><a class="button" href="../app-index.html"><i class="material-icons">home</i></a><i class="material-icons">navigate_next</i><a class="button" href="index.html#2-17"><i class="material-icons">toc</i>අභිධර්ම චන්ද්‍රිකාව</a><i class="material-icons">navigate_next</i><a class="button" href="2.html">පළමු වන චිත්ත පාදය</a></nav>
  <div class="heading-bar">
    <h2>17. අරූපාවචර කුසල සිත් සතර.</h2><i class="material-icons share-icon" file-name="2-17.html">share</i>
  </div>
  <ol>
    <li>ආකාසානඤ්චායතන කුසල චිත්තය,</li>
    <li>විඤ්ඤාණඤ්චායතන කුසල චිත්තය,</li>
    <li>ආකිඤ්චඤ්ඤායතන කුසල චිත්තය,</li>
    <li>නෙවසඤ්ඤානාසඤ්ඤායතන කුසල චිත්තය,</li>
  </ol>
  <p>යන මේ සතර අරූපාවචර කුසල සිත් නම් වේ. </p>
  <p>1. ආකාසානන්ත කියයුතු තන්හි සුඛොච්චාරණය සඳහා ආකාසානඤ්ච යි කියන ලද්දේ ය. අනන්ත ආකාසය යනු එහි අර්ථ ය. <b>අනන්තාකාසය නම් උප්පාදාන්ත වයන්ත නැති කසිණුග්ඝාටිමාකාසය</b> යි = හෙවත් කිසුණු ඉගුළු අහස යි. කිසුණු ඉගුළු අහස අරමුණු කොට ගෙන භාවනා කරන යෝගාවචරයාට අනුක්‍රමයෙන් උපදින ධ්‍යාන චිත්තය <b>ආකාසානඤ්චායතන කුශල චිත්තය</b> යි කියනු ලැබේ. </p>
  <p>එය ලැබගන්නා ක්‍රමය මෙසේ ය.</p>
  <p>යට දැක්වූ පරිදි රූපාවචර ධ්‍යාන ලැබුයේ රූපය කලහ විග්‍රහ විවාදාදියට හා නානාවිධ රොගශතයන්ට හේතුවන්නේ ය යි රූපයෙහි ආදීනව සලකා රූපය දුරු කැරැ ගන්නා කැමැත්තෙන් පළමුකොට ආකාස කසිණය හැරැ පඨවි කසිණාදී වූ නව කසිණයන් අතුරෙන් එක්තරා කසිණයක් අරමුණු කොට ගෙනැ පඤ්චමධ්‍යානය උපදවන්නේ ය. ඉක්බිති ඒ පඤ්චමධ්‍යානයෙන් නැගී පඤ්චමධ්‍යානයට අරමුණු වූ කසිණාරම්මණය තමා කැමැති තාක් ප්‍රදේශයක පතුරුවන්නේ ය. ඒ පැතිරී ගිය කසිණාරම්මණය මෙනෙහි නො කරන කල්හි එහි ආකාශ මාත්‍රය පැනෙයි. කසිණුග්ඝාටිමාකාසය හෙවත් කිසුණු ඉගුළු අහස නම් ඒ කසිණාරම්මණයෙන් ස්පෘෂ්ට වූ ශුද්ධ අවකාශය යි. ඒ කිසුණු ඉගුළු අහස අරමුණු කොටගෙන “ආකාසො, ආකාසො” යි හෝ “අනත්තො, ආකාසො, අනත්තො ආකාසො” යි හෝ කියමින් භාවනා කරන්නහුට නීවරණ සන්සිඳීමෙන් යථාවිධින් <b>ආකාසානඤ්චායතන කුසලචිත්තය</b> ලැබෙන්නේ ය.</p>
  <p>2. මෙහි දු විඤ්ඤාණානන්ත කියයුතු තන්හි විඤ්ඤාණඤ්චය යි කියන ලද්දේ ය, අනන්ත වූ විඤ්ඤාණය යනු එහි අර්ථය, අනන්ත විඤ්ඤාණ නම් තමා විසින් ම කලින් උපදවාගත් ආකාසානඤ්චායතන චිත්තය යි. එය අරමුණු කොට ගෙන භාවනා කරන්නහුට යථාවිධීන් ලැබෙන ධ්‍යාන චිත්තය <b>විඤ්ඤාණඤ්චායතන කුසල චිත්තය</b> යි කියනු ලැබේ. </p>
  <p>එය ලැබැ ගන්නා ක්‍රමය මෙසේ ය.</p>
  <p><b>ආකාසානඤ්චායතනය</b> වසඟ කරගත් යෝගාවචරයා සර්පයාට බිය වූ පුරුෂයා සර්ප සමාන රැහැන් කැබැල්ලට ද බිය වන්නා සේ රූප සම්බන්ධයෙන් උපදවාගත් ආකාසානඤ්චායතන ධ්‍යානයට ද කලකිරී එය දුරු කැරැ ගන්නා පිණිස භාවනා කරන්නේ ඒ ආකාසානඤ්චායතන චිත්තය ම අරමුණු කොට ගෙනැ “විඤ්ඤාණං, විඤ්ඤාණං” කියා හෝ “අනන්තං විඤ්ඤාණං, අනන්තං විඤ්ඤාණං” කියා හෝ භාවනා කරන්නේ ය. එසේ භාවනා කරන්නහුට යථාක්‍රමයෙන් විඤ්ඤාණඤ්චායතන කුසල චිත්තය ලැබෙන්නේ ය.</p>
  <p>3. කිසිවක් නැත්තේ ය යන අර්ථයෙහි අකිංචන ය යි කියනු ලැබේ. අකිඤ්චන භාවය හෙවත් කිසිවක් නැති බව ආකිඤ්චඤ්ඤ නමි. ආකාසානඤ්චායතනය උපදවා ගත් යෝගාවචරයා විඤ්ඤාණඤ්චායතනය උපදවා ගත් කල්හි ඔහුගේ ආකාසානඤ්චායතන චිත්තය අභාවයට යන්නේ ය. ඒ අභාව මාත්‍රය ම මෙහි ආකිඤ්චඤ්ඤ ශබ්දයෙන් කියනු ලැබේ. ඒ අරමුණු කොට උපදවන ධ්‍යාන චිත්තය <b>ආකිඤ්චඤ්ඤායතන කුසල චිත්තය</b> යි කියනු ලැබේ. </p>
  <p>එය ලැබැ ගන්නා ක්‍රමය මෙසේ ය.</p>
  <p>විඤ්ඤාණඤ්චායතනය උපදවාගත් යෝගාවචරයා පස් ආකාරයෙකින් එය වසඟකොට ගෙන ඉක්බිති එහි ආදීනව හා ආකිඤ්චඤ්ඤායතනයෙහි ආනිසංස සලකා විඤ්ඤාණඤ්චායතනය ඉක් මැ ආකිඤ්චඤ්ඤායතනය ලැබැ ගනු සඳහා පළමු තමාට පැවැති ආකාසානඤ්චායතන චිත්තයාගේ ම අභාව මාත්‍රය අරමුණු කොට ගෙනැ ‘නත්‍ථි කිඤ්චි, නත්‍ථි කිඤ්චි’ යි කියමින් භාවනා කරන්නේ ය. එසේ ම භාවනා කරන්නහුට යථා විධීන් ආකිඤ්චඤ්ඤායතන ධ්‍යාන කුශල චිත්තය පහළ වන්නේ ය. </p>
  <p>4. යම් සමාපත්ති චිත්තයෙක්හි ඔලාරික වශයෙන් සංඥාව නැත්තේ ද සූක්‍ෂම වශයෙන් සංඥා මාත්‍රයෙක් ඇත්තේ ද ඒ සමාපත්ති චිත්තය <b>නෙවසඤ්ඤානාසඤ්ඤායතන කුසල චිත්තය</b> යි කියනු ලැබේ. තෙල් නැතැයි ද ඇතැයි ද නොකිය හැකි තෙල් ගෑවුණු භාජනය මෙනි. </p>
  <p>ආකිඤ්චඤ්ඤායතනය පස් ආකාරයකින් වසඟ කැරැ ගත් යෝගාවචරයා එහි ආදීනව හා මෙහි ආනිසංස සලකා තමා විසින් ම උපදවා ගත් ඒ ආකිඤ්චඤ්ඤායතන චිත්තය ම අරමුණු කොට ගෙන “සන්තමෙතං, පණීමෙතං’ යි භාවනා කරන්නේ අනුක්‍රමයෙන් <b>නෙවසඤ්ඤානාසඤ්ඤායතන කුසල චිත්තය</b> ලබන්නේ ය. </p>
  <div class="subhead">
    <p>ප්‍රශ්න</p>
  </div>
  <ol>
    <li>අරූපාවචර කුසල සිත් සතර කවරේ ද?</li>
    <li>එක එක සිතට ලැබෙන අරමුණු දක්වනු.</li>
    <li>විඤ්ඤාණඤ්චායතන යන්නෙහි තේරුම කිම?</li>
    <li>අරූපාවචර කුසල සිත් ලැබිය හැක්කේ කවර කසිණයන් වැඩූ අයට ද?</li>
    <li>නේවසඤ්ඤා නාසඤ්ඤායතනය ලැබිය හැකි අන්දම විස්තර කරනු.</li>
  </ol>
  <nav class="bottom"><a class="button prev" href="2-16.html"><i class="material-icons">arrow_back</i>16. රූපාවචර ක්‍රියා සිත් පස.</a><a class="button next" href="2-18.html">18. අරූපාවචර විපාක සිත් සතර. <i class="material-icons">arrow_forward</i></a></nav>
</div>
    </div>
    <div id="toast"></div>
    <script src="../common/jquery-3.4.1.min.js"></script>
    <script src="../common/clipboard.min.js"></script>
    <script src="../common/book.js"></script>
</body>
</html>