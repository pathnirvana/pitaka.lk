<!DOCTYPE html>
<html>
<head>
    <meta charset="UTF-8">
    <title>5. කෘත්‍ය සංග්‍රහය (දෙවන කොටස) - අභිධර්ම චන්ද්‍රිකාව</title>
    <meta name="description" content="අභිධර්ම චන්ද්‍රිකාව - මාතර ශ්‍රී ධර්මවංශ හිමි">
    <meta property="og:type" content="article">
    <meta property="og:title" content="5. කෘත්‍ය සංග්‍රහය (දෙවන කොටස) - අභිධර්ම චන්ද්‍රිකාව"> <!--For facebook link previews -->
    <meta property="og:image" content="https://pitaka.lk/books/common/og-books-500x300.png">
    <meta property="og:image:type" content="image/png">
    <meta property="og:image:width" content="500">
    <meta property="og:image:height" content="300">
    <meta name="viewport" content="width=device-width, initial-scale=1">
    <meta name="apple-mobile-web-app-capable" content="yes">
    <meta name="mobile-web-app-capable" content="yes">
    <link rel="icon" type="image/png" sizes="96x96" href="../common/favicon-96x96.png">
    <link rel="stylesheet" href="../common/book.css"/>
</head>
<body>
    <div book-folder="abhidharma-chandrikava" style="width: 100%; max-width: 800pt; margin: 0pt auto; height: 100%; display: flex; flex-flow: column; align-content: center;">
        <div class="content">
  <nav class="top"><a class="button" href="../app-index.html"><i class="material-icons">home</i></a><i class="material-icons">navigate_next</i><a class="button" href="index.html#4-5"><i class="material-icons">toc</i>අභිධර්ම චන්ද්‍රිකාව</a><i class="material-icons">navigate_next</i><a class="button" href="4.html">තුන්වන ප්‍රකීර්ණක පාදය.</a></nav>
  <div class="heading-bar">
    <h2>5. කෘත්‍ය සංග්‍රහය (දෙවන කොටස)</h2><i class="material-icons share-icon" file-name="4-5.html">share</i>
  </div>
  <p>ප්‍රතිසන්ධ්‍යාදි කෘත්‍යයන් ප්‍රකට වශයෙන් දැනගැන්ම සඳහා ඔවුන් පිළිබඳ ස්ථාන ද මෙවිට ම දක්වනු ලැබේ. දෙපස ඉම් දැක්වීමෙන් මධ්‍යය අවබෝධ කරගැන්ම පහසුය. ස්ථාන වනාහි 1-ප්‍රතිසන්ධි ස්ථානය, 2-භවාඞ්ග ස්ථානය, 3-ආවර්ජන ස්ථානය, 4-පඤ්චවිඤ්ඤාණස්ථානය, 5-සම්පටිච්ඡන ස්ථානය, 6-සන්තීරණ ස්ථානය, 7-වොත්‍ථපන ස්ථානය, 8-ජවන ස්ථානය, 9-තදාරම්මණ ස්ථානය, 10-චුති ස්ථානය යි දශවිධ වේ.</p>
  <p>ස්ථාන නම්, ඒ ඒ සිත් පිහිටීමට තැන් ය. ස්ථානය යි කීමෙන් ඒ ඒ කෘත්‍ය කෙරෙන සිත් අනිකෙක, ස්ථාන අනිකෙකැ යි නො සිතිය යුතු ය. පෙතැල්ලේ බෝනික්කාගේ රූපය යි කී කල පෙතැල්ල අනිකෙක, රූපය අනිකෙකැ යි නොගන්නා මෙනි. අවබෝධයෙහි පහසුව සඳහා මෙසේ දක්වනු ලැබේ. </p>
  <p>1. ප්‍රතිසන්ධි ස්ථාන නම්, ප්‍රතිසන්ධි වන සිත් පිහිටීමට තැන් ය. ඒ වනාහි <b>චුතියට ද භවාඞ්ගයට ද අතර වේ</b>. ප්‍රතිසන්‍ධියට මුලින් ඇත්තේ චුති ය. ප්‍රතිසන්ධියට අනතුරුව ඇත්තේ භවාඞ්ග ය. එබැවින් චුති භවාඞ්ග දෙකට අතර ප්‍රතිසන්ධි ස්ථාන යි. ප්‍රතිසන්ධියට අනතුරු වැ භවාඞ්ග සිත් කීපයක් ඇතිවීම ස්වභාවයෙකි.</p>
  <p>2. භවාඞ්ග ස්ථාන නම්, භවාඞ්ග වන සිත් පිහිටීමට තැන් ය. ඒ වනාහි ප්‍රතිසන්ධි, ආවර්ජන දෙකට අතර ද, ජවන, ආවර්ජන දෙකට අතර ද, තදාරම්මණ, ආවර්ජන දෙකට අතර ද, වොත්‍ථපන, ආවර්ජන දෙකට අතර ද කිසි විටෙක ජවන, චුති දෙකට අතර ද තදාරම්මණ, චුති දෙකට අතර ද වේ. ප්‍රතිසන්ධියට අනතුරුවැ භවාඞ්ගය ද, භවාඞ්ගයට අනතුරු වැ ආවර්ජන දෙකින් එකක් ද වේ. එ බැවින් ප්‍රතිසන්‍ධි, ආවර්ජන දෙකට අතර භවාඞ්ගස්ථාන යි. සෙසු ස්ථාන වනාහි <b>වීථි පාදයෙහි</b> ද පැහැදිලි වන්නේ ය. මෙහි දැක්වුව ද දුර්බොධ යි. </p>
  <p>3. ආවර්ජන ස්ථාන නම්, ආවර්ජන සිත් පිහිටීමට තැන් ය. ආවර්ජන සිත් පඤ්චද්වාරාවර්ජනය, මනොද්වාරා වර්ජනයයි විවිධ වේ. භවාඞ්ග පඤ්චවිඤ්ඤාණයන්ට අතර පඤ්ච ද්වාරාවර්ජන ස්ථාන ය. භවාං්ග ජවනයන්ට අතර මනෝද්වාරාවර්ජන ස්ථාන යි.</p>
  <p>4. පඤ්ච විඤ්ඤාණ ස්ථාන නම්, චක්ඛුවිඤ්ඤාණ සිත් දෙක ද, සොතවිඤ්ඤාණ සිත් දෙක ද, ඝාණවිඤ්ඤාණ සිත් දෙක ද, ජිව්හාවිඤ්ඤාණ සිත් දෙක ද, කාය විඤ්ඤාණ සිත් දෙක ද පිහිටන තැන් ය. ඒ වනාහි ඒ ඒ චිත්ත වීථින්හි පඤ්චද්වාරාවර්ජන සම්පටිච්ඡන සිත් දෙකට අතර ද වේ.</p>
  <p>5. සම්පටිච්ඡන ස්ථාන නම්, සම්පටිච්ඡන සිත් දෙක පිහිටීමට තැන් ය. ඒ වනාහි පඤ්චවිඤ්ඤාණ, සන්තීරණ සිත්වලට අතර වේ. පඤ්ච විඤ්ඤාණයන්ට අනතුරු වැ සම්පටිච්ඡනය ද, සම්පටිච්ඡනයට අනතුරු වැ සන්තීරණය ද උපදී. එබැවින් පඤ්ච විඤ්ඤාණ, සන්තීරණයන්ට අතර සම්පටිච්ඡන යි. </p>
  <p>6. සන්තීරණ ස්ථාන නම්, සන්තීරණ සිත් පිහිටීමට තැන් ය. ඒ වනාහි සම්පටිච්ඡන, වොත්‍ථපන සිත්වලට අතර වේ. සම්පටිච්ඡනයට අනතුරු වැ සන්තීරණය ද සන්තීරණයට අනතුරු වැ වොත්‍ථපනය ද පඤ්චද්වාරික වීථින් හි උපදින බැවිනි. </p>
  <p>7. වොත්‍ථපන ස්ථාන නම්, වොත්‍ථපන සිත පිහිටීමට තැන් ය (මනොද්වාරාවර්ජනය ම පඤ්චද්වාරයෙහි වොත්‍ථපන කෘත්‍යය සිද්ධ කරන බව දතයුතු.) ඒ වනාහි සන්තීරණ ජවනයන්ට ද, සන්තීරණ භවාඞ්ගයන්ට ද අතර වේ. <b>වීථි පාදයෙහි</b> දී සුබොධ වන්නේය. </p>
  <p>8. ජවන ස්ථාන නම්, <b>ජවන කෘත්‍යය කෙරෙන සිත් පස් පණස (55) පිහිටීමට තැන් ය</b>. ඒ වනාහි වොත්‍ථපන තදාරම්මණයන්ට ද, වොත්‍ථපන භවාඞ්ගයන්ට ද, වොත්‍ථපන චුතීන්ට ද, මනොද්වාරාවර්ජන තදාරම්මණයන්ට ද, මනොද්වාරාවර්ජන භවාඞ්ගයන්ට ද, මනොද්වාරාවර්ජන චුතීන්ට ද අතර වේ. විස්තර <b>වීථි පාදයෙහිය</b>. </p>
  <p>9. <b>තදාරම්මණ</b> ස්ථාන නම්, ත<b>දාරම්මණ කෘත්‍යය කෙරෙන සිත් එකොළොස පිහිටීමට තැන්ය</b>. ඒ වනාහි ජවන භවාඞ්ගයන්ටද, ජවන චුතීන්ට ද අතර වේ. ජවනයන්ට අනතුරු වැ තදාරම්මණ ද, තදාරම්මණයන්ට අනතුරු වැ භවාඞ්ග ද වේ. එබැවින් ජවන භවාඞ්ග අතර තදාරම්මණ යි. එසේ ම ඇතැම් විට ජවනයන්ට අනතුරු වැ තදාරම්මණ ද තදාරම්මණයන්ට අනතුරු වැ චුති ද වේ. එවිට ජවන චුතීන්ට අතර තදාරම්මණ යි.</p>
  <p>10<b>. චුති ස්ථාන නම්, ච්‍යුති කෘත්‍යය කෙරෙන සිත් එකුන් විස්ස (19) පිහිටන තැන් ය</b>. ඒ වනාහි ජවන ප්‍රතිසන්ධීන්ට ද, තදාරම්මණ ප්‍රතිසන්ධීන්ට ද, භවාඞ්ග ප්‍රතිසන්‍ධීන්ට ද අතර වේ. ඇතැම්විට ජවනයට අනතුරු වැ චුති වේ. ඇතැම් විට තදාරම්මණයන්ට අනතුරු වැ චුති වේ. ඇතැම් විට භවාඞ්ග ද වී චුති වේ. මේ ක්‍රම <b>වීථි පාදයෙහි</b> පැහැදිලි වන්නේයි. </p>
  <div class="subhead">
    <p>ප්‍රශ්න.</p>
  </div>
  <ol>
    <li>ස්ථාන කෙතෙක් ද? කවරහු ද?</li>
    <li>අසවල් අසවල් සිත් අසවල් අසවල් සිත්වලට අතර ය යි දක්වනු.</li>
    <li>ප්‍රතිසන්ධිචිත්තය, ප්‍රතිසන්ධි කෘත්‍යය, ප්‍රතිසන්ධිස්ථානය යන මොවුන්ගේ භේදය හෝ අභේදය දක්වනු.</li>
    <li>පඤ්චවිඤ්ඤාණ ස්ථාන නමින් කෙතෙක් ගැනෙත් ද? කවරහු ද? </li>
    <li>ස්ථාන පැහැදිලි වශයෙන් දතහැක්කේ කො තැන්හි ද?</li>
  </ol>
  <nav class="bottom"><a class="button prev" href="4-4.html"><i class="material-icons">arrow_back</i>4. කෘත්‍ය සංග්‍රහය (පළමුවන කොටස)</a><a class="button next" href="4-6.html">6. කෘත්‍ය සංග්‍රහය. (තෙවන කොටස) <i class="material-icons">arrow_forward</i></a></nav>
</div>
    </div>
    <div id="toast"></div>
    <script src="../common/jquery-3.4.1.min.js"></script>
    <script src="../common/clipboard.min.js"></script>
    <script src="../common/book.js"></script>
</body>
</html>