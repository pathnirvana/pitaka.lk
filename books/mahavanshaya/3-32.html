<!DOCTYPE html>
<html>
<head>
    <meta charset="UTF-8">
    <title>32. තුසිත පුර ගමනය - මහාවංශය</title>
    <meta name="description" content="මහාවංශය - සිංහල පරිවර්තනය">
    <meta property="og:type" content="article">
    <meta property="og:title" content="32. තුසිත පුර ගමනය - මහාවංශය"> <!--For facebook link previews -->
    <meta property="og:image" content="https://pitaka.lk/books/common/og-books-500x300.png">
    <meta property="og:image:type" content="image/png">
    <meta property="og:image:width" content="500">
    <meta property="og:image:height" content="300">
    <meta name="viewport" content="width=device-width, initial-scale=1">
    <meta name="apple-mobile-web-app-capable" content="yes">
    <meta name="mobile-web-app-capable" content="yes">
    <link rel="icon" type="image/png" sizes="96x96" href="../common/favicon-96x96.png">
    <link rel="stylesheet" href="../common/book.css"/>
</head>
<body>
    <div book-folder="mahavanshaya" style="width: 100%; max-width: 800pt; margin: 0pt auto; height: 100%; display: flex; flex-flow: column; align-content: center;">
        <div class="content">
  <nav class="top"><a class="button" href="../index.html"><i class="material-icons">home</i></a><i class="material-icons">navigate_next</i><a class="button" href="index.html#3-32"><i class="material-icons">toc</i>මහාවංශය</a><i class="material-icons">navigate_next</i><a class="button" href="3.html">පරිච්ඡෙද</a></nav>
  <div class="heading-bar">
    <h2>32. තුසිත පුර ගමනය</h2><i class="material-icons star-icon undefined" data-bookmark="{&quot;ids&quot;:[3,32],&quot;headings&quot;:[&quot;පරිච්ඡෙද&quot;,&quot;32. තුසිත පුර ගමනය&quot;],&quot;book&quot;:{&quot;name&quot;:&quot;මහාවංශය&quot;,&quot;folder&quot;:&quot;mahavanshaya&quot;}}">star_outline</i><i class="material-icons share-icon" file-name="3-32.html">share</i>
  </div>
  <div class="subhead">අසම්පූර්ණ මහා සෑය සහ රජුගේ ගිලන් වීම</div>
  <p><span class="gatha-number">1</span> ඉහත සඳහන් කළ පරිදි රුවන්වැලි මහා සෑයේ කොත් පැළඳවීමේ සත්කම් සහ හුනු පිරියම් කිරීම් නිම නොවී තිබියදී, මහරජතුමාට මාරාන්තික රෝගයක් වැළඳී ගිලන් විය. <span class="gatha-number">2</span> රජතුමා දිගා වැවෙහි සිටි මල් තිස්ස කුමාරයාව කැඳවා, “සෑයෙහි නිම නොවූ කර්මාන්තයන් නිම කරවන්න” යැයි පැවසීය. <span class="gatha-number">3</span> ඒ කුමාරයා තම සහෝදරයා වූ රජු දුර්වල තත්වයේ සිටින බැවින්, සන්නාලියන් ලවා සුදු රෙදිවලින් සැට්ටයක් කරවා ඒ සැට්ටයෙන් චෛත්‍යය ආවරණය කරවූ අතර, සිත්තරුන් ලවා එහි කොත් කැරැල්ල ද, පූර්ණ ඝට පංක්තීන් ද සිතුවම් කරවීය. <span class="gatha-number">4</span> එසේම පස් ඇඟිලි සලකුණු පංක්තිය ද මනාකොට සිතුවම් කරවීය. තවද ඔහු උණ දඬු භාවිතයෙන් ඡත්‍රයක් (කොතක්) ද සෑදවීය.</p>
  <p><span class="gatha-number">5</span> සත්කරුන් ලවා මුදුන් කොතෙහි කරදාසිවලින් සඳ සහ හිරු ද කරවීය. <span class="gatha-number">6</span> මෙසේ සකස් කළ සෑය ලාකඩ සහ කුංකුමවලින් මැනවින් සිතුවම් කරවා, “සෑයෙහි කළ යුතු කටයුතු නිම කළෙමි” යැයි රජතුමාට දැන්වීය. එවිට රජතුමා සිවි ගෙයක (දෝලාවක) හාන්සි වී සිවි ගෙයින් ම සෑය වටා පැදකුණු කොට, සෑය වැඳ, දකුණු දොරටුවෙහි බිම එලන ලද සයනයක හාන්සි විය.</p>
  <div class="subhead">ථේරපුත්තාභය මහ රහතන් වහන්සේගේ පැමිණීම</div>
  <p><span class="gatha-number">7</span> ඒ රජතුමා දකුණු ඇලයෙන් සයනය කරමින් උතුම් මහා සෑය ද, වම් ඇලයෙන් සයනය කරමින් උතුම් ලෝවාමහාපාය ද දකිමින්, <span class="gatha-number">8</span> භික්ෂු සංඝයා විසින් පිරිවරා ගනු ලැබූයේ පහන් සිත් ඇත්තේ විය. ගිලන් බව විචාරීම පිණිස ඒ ඒ දිශාවන්ගෙන් පැමිණියා වූ අනූ හය කෝටියක් භික්ෂූන් වහන්සේලා ඒ සමාගමයෙහි <span class="gatha-number">9</span> වූහ. භික්ෂූන් වහන්සේලා වග වශයෙන් කණ්ඩායම් ගැසී පිරිත් සජ්ඣායනා කළහ. <span class="gatha-number">10</span> මිහිපල් තෙමේ ඒ සමාගමයෙහි ථෙරපුත්තාභය නම් මහා තෙරුන් වහන්සේව නොදැක මෙසේ සිතුවේය.</p>
  <p><span class="gatha-number">11</span> “අටවිසි මහා යුද්ධයෙහි දී මා සමඟ යුද්ධ කරමින් පරාජය නොවූ මාගේ මහා යෝධයෙකු වූ, <span class="gatha-number">12</span> වසී වූ ථේරපුත්තාභය නම් ස්ථවිරයන් වහන්සේ, දැන් මා මාර යුද්ධයට පැමිණි කල්හි මා වෙත <span class="gatha-number">13</span> නොපැමිණෙන සේක. උන්වහන්සේ මාගේ පරාජය දැක නොවඩිනා සේකැයි සිතමි” යැයි රජතුමා සිතුවේය. <span class="gatha-number">14</span> ඒ ස්ථවිරයන් වහන්සේ කිරිඳි ඔය මුල පංජලි නම් පර්වතයේ වෙසෙමින්, රජුගේ සිතිවිලි දැන පන් සියයක් රහතන් වහන්සේලා පිරිවරා ගෙන ඍද්ධි බලයෙන් අහසින් අවුත් රජු අබියස පෙනී සිටි සේක.</p>
  <p><span class="gatha-number">15</span> රජතුමා උන්වහන්සේ දැක පහන් වූයේ, තමා ඉදිරියෙන් හිඳුවා ගෙන, <span class="gatha-number">16</span> “මම පෙර කලෙක දස මහා යෝධයන් නම් වූ ඔබ වහන්සේලා සමඟ එක්ව යුද්ධ කළෙමි. <span class="gatha-number">17</span> දැන් හුදකලාවම මරුවා සමඟ යුද්ධය පටන් ගත්තෙමි. එහෙත් මේ මාර සතුරා පරදවන්නට නොහැක්කෙමි” යැයි පැවසීය.</p>
  <p><span class="gatha-number">18</span> එවිට ස්ථවිරයන් වහන්සේ මෙසේ වදාළ සේක: “ජන ප්‍රධාන වූ මහා රජාණෙනි! ඔබ බිය නොවිය යුතුය. ක්ලේශ සතුරා පරාජය නොකොට මාර සතුරා පරාජය <span class="gatha-number">19</span> කළ නොහැක්කේය. සියලු සංස්කාරයෝ අනිත්‍යය හ යි ශාස්තෲන් වහන්සේ විසින් දේශනා කරන ලද්දේමය. ලජ්ජා භය රහිත වූ මේ අනිත්‍යතාව බුදුරජාණන් වහන්සේ කරා ද එළඹෙයි. <span class="gatha-number">20</span> එහෙයින් සංස්කාරයෝ අනිත්‍යය, දුඃඛය, <span class="gatha-number">21</span> අනාත්මය යැයි සිතා සිහිය පවත්වා ගත යුතුය.”</p>
  <p>“මීට පෙර දෙවන <span class="gatha-number">22</span> ආත්මභාවයේ සිටියදී ඔබගේ කුසල් කිරීමේ අභිප්‍රාය මහත් බැවින්, දෙව්ලොව සිටි ඔබ ඒ දිව්‍ය සැප හැර මෙහි අවුත් නොයෙක් ආකාරයෙන් <span class="gatha-number">23</span> බොහෝ පින්කම් කළහ. ඔබ විසින් ලක්දිව එක්සේසත් කර රාජ්‍ය කිරීම පවා සසුන් බැබළවීම පිණිස ය. <span class="gatha-number">24</span> එබැවින් මහා පින් ඇත්තාණෙනි! අද දවස තෙක් ඔබ විසින් කළ පින් සියල්ල මෙනෙහි කරන්න. <span class="gatha-number">25</span> මේ උපායෙන් ඔබට එකෙණෙහි සුව වන්නේ ය” යැයි තෙරුන් වහන්සේ වදාළ සේක.</p>
  <div class="subhead">පින් පොත කියවීම</div>
  <p>තෙරුන් වහන්සේගේ වචන අසා රජතුමා පහන් සිත් ඇති විය. <span class="gatha-number">26</span> “ඔබ වහන්සේ මාර යුද්ධයේදීත් මට අතිශයින් උපකාර වන සේකැ” යි උන්වහන්සේට කීවේය. පහන් සිත් ඇති රජතුමා එකෙණෙහි පින් පොත ගෙන්වා එය කියවන ලෙස ලියන්නා මෙහෙයවීය. ඒ ලියන්නා ඒ පොත මෙසේ කියෙව්වේය:</p>
  <p><span class="gatha-number">27</span> “මහරජතුමා විසින් අනූ නවයක් විහාරයෝ කරවන ලද්දාහුය. එයින් මිරිසවැටිය විහාරයම දහනව කෝටියක ධනයක් වැය කොට නිම කරන ලදී. උතුම් වූ ලෝවාමහාපාය තිස් කෝටියක් වැය කොට නිම වන ලදී. <span class="gatha-number">28</span> මහරජාණෙනි! මනා බුද්ධි ඇති ඔබ විසින් මහා සෑයෙහි ඇතුලත කරවන ලද ගණන් කළ නොහැකි සූවිස්සක් දේ හැර, සෙසු මහා සෑ කර්මාන්තයෝ දහස් කෝටියක් අගනාහ” යි කීවේය.</p>
  <p><span class="gatha-number">29</span> “කොත්මලේ නම් මලය රට බුළු සහල් අනුභව කළ දුෂ්කර සාගත සමයේදී, <span class="gatha-number">30</span> ඉතා වටිනා මැණික් කුණ්ඩලාභරණ යුගල විකුණා, ඉන් මුදල් ගෙන පන් සියයක් ක්ෂීණාශ්‍රව මහා තෙරුන් වහන්සේලාට පහන් සිතින් උතුම් වූ ඇඹුල් සහිත තණ සහල් බත් පිණ්ඩපාතය දෙන ලද්දේය. <span class="gatha-number">31</span> චූලංගනිය යුද්ධයේදී පැරදී පලා යන්නා වූ ඔබ විසින්, කාල ඝෝෂා කරවා අහසින් වැඩියා වූ එක්තරා ක්ෂීණාශ්‍රව <span class="gatha-number">32</span> යතිවරයන් වහන්සේ නමකට, තමා නොකා තමා සතු රන් තැටියෙහි බත් දෙන ලද්දේය.”</p>
  <p><span class="gatha-number">33</span> මෙසේ කී කල්හි රජතුමා තවදුරටත් මෙසේ විස්තර කළේය: “වෙහෙර විහාර පූජා සතියෙහි ද, එසේම ප්‍රාසාද පූජා සතියෙහි ද, මහා සෑය ඉදි කිරීමේ ආරම්භක සතියෙහි ද, <span class="gatha-number">34</span> එසේම ධාතු නිධානෝත්සවයෙහි ද, සතර දිගින් වැඩියා වූ මහත් වූ උගත් මහා සංඝයා වහන්සේලාට මා විසින් ඉතා වටිනා වූ අවිශේෂ මහා දානය පවත්වන ලද්දේය. සූවිස්සක් මහත් වූ වෙසක් පූජා ද කරවීමි. ලක් දිව සියලු සංඝයාට <span class="gatha-number">35</span> තුන් වරක් තුන් සිවුරු පූජා කරවීමි. පහන් සිත් ඇති මම සත් සත් දවස බැගින් ලක්දිව මේ රාජ්‍යය පස් වරක් සසුන විෂයෙහි පූජා කළෙමි.”</p>
  <p><span class="gatha-number">36</span> “නිරන්තරයෙන් දොළොස් මහ තැනක පිරිසිදු මැටියෙන් කළ පහන් වල ගිතෙලින් ම පහන් තිර දමා බුදුන් පුදමින් පහන් දහසක් දැල්වීමි. <span class="gatha-number">37</span> තව ද මම අනවරතයෙන් අටළොස් තැනක වෙදැදුරන් විසින් නියම කරන ලද්දා වූ ගිලන් බත් හා බෙහෙත් <span class="gatha-number">38</span> ගිලන්ව සිටි අයට ලබා දුනිමි. <span class="gatha-number">39</span> හතළිස් හතර පොළක සකස් කළ කිරිබත ද දුනිමි. <span class="gatha-number">40</span> එපමණ තැන්හිම තෙල් කැවුම් ද, එපමණ තැන්හිම ගිතෙලෙහි බැඳි මහා දෑ කැවුම් ද, එසේම බත් සමඟ නිත්‍යයෙන් දුනිමි. <span class="gatha-number">41</span> මාසයක් පාසා පොහොය දවස්හි ලක්දිව අටමස්ථාන විහාරයන්හි පහන් තෙල් පූජා කළෙමි.”</p>
  <p><span class="gatha-number">42</span> “ආමිස දානයට වඩා ධර්ම දානය උතුම් යැයි අසා, ලෝවාමහාපාය පහත මාලයෙහි සංඝයා මැද ධර්මාසනයෙහි හිඳ ගත්තා වූ මම, <span class="gatha-number">43</span> මහා මංගල සූත්‍රය සංඝයාට දේශනා කරන්නෙමැයි සිතා සිටියද, සංඝ ගෞරවයෙන් සිත චංචල වී එය කරගත නොහැකි විමි. <span class="gatha-number">44</span> එතැන් පටන් ලක්දිව ඒ ඒ තැන විහාරයන්හි ධර්ම දේශකයන්ට සත්කාර කොට දහම් දෙසවීමි. <span class="gatha-number">45</span> ධර්ම කථික එක් එක් නමකට ගිතෙල් සහ උක් සකුරු නැළිය බැගින් ද, <span class="gatha-number">46</span> සතරඟුල් දිග වැල්මී මිට බැගින් ද පූජා කරවීමි. එසේම සිවුරු රෙදි <span class="gatha-number">47</span> යුගල බැගින් ද පූජා කළෙමි.”</p>
  <div class="subhead">දානයෙහි ආනිශංස සහ රජුගේ සතුට</div>
  <p>රජතුමා තවදුරටත් මෙසේ පැවසීය: “මේ කියන ලද රාජ අයිශ්චර්යයේ පිහිටා දුන් සියලු දානයන් මෙතරම් මා සිත නොපහදවයි. නමුත් දිවි නොබලා දුර්ගතව සිටියදී ම මා විසින් දෙන ලද යම් දන් දෙකක් වේ නම්, එයම මා සිත පහදවයි.” <span class="gatha-number">48</span> ඒ අසා අභය ස්ථවිරයන් වහන්සේ, දුෂ්කර අවස්ථාවේ දුන් දාන දෙකම රජුගේ සිත පැහැදීම පිණිස නොයෙක් ආකාරයෙන් වර්ණනා කරන සේක.</p>
  <p>“<span class="gatha-number">49</span> ඒ තෙරුන් වහන්සේලා පස් දෙනා අතුරෙන් ඇඹුල් සහිත තණ බත් ගත් මලියදේව මහා ස්ථවිර තෙමේ සමන්කුළු පව්වෙහි දී නව සියයක් භික්ෂූන්ට <span class="gatha-number">50</span> බෙදා දී වැළඳූ සේක. පෘථිවි පාලක ධර්මගුප්ත ස්ථවිර තෙමේ ඒ පිණ්ඩපාතය <span class="gatha-number">51</span> කැලණි විහාරයෙහි දී පන් සියයක් භික්ෂූන් සමග බෙදා ගෙන තෙමේත් වැළඳූ සේක. තලගුරු වැසි ධම්මදින්න ස්ථවිර තෙමේ පුවගු දිවයිනෙහි <span class="gatha-number">52</span> දස දහසක් භික්ෂූන්ට බෙදා දී එය වැළඳූ සේක.”</p>
  <p>“<span class="gatha-number">53</span> මංගන වැසි මහා ඍද්ධි ඇති කුඩා තිස්ස ස්ථවිර තෙමේ කෛලාශ විහාරයෙහි සැට දහසක් දෙනාට බෙදා දී වැළඳූ සේක. මහා ව්‍යාඝ්‍ර ස්ථවිර තෙමේ ද <span class="gatha-number">54</span> උක්කා නුවර විහාරයෙහි සත් සියයක් භික්ෂූන්ට දී තෙමේත් පරිභෝග කළ සේක. <span class="gatha-number">55</span> රන් තැටියෙහි බත් ගත් (කුටුම්බික පුත්‍ර) මහා ස්ථවිර තෙමේ දොළොස් දහසක් භික්ෂූන්ට දී ඒ වැළඳූ සේක.” <span class="gatha-number">56</span> අභය ස්ථවිර තෙමේ මෙසේ කියා රජුගේ සිත පහන් කරවූ සේක.</p>
  <div class="subhead">අවසන් උපදෙස්</div>
  <p>රජ තෙමේ සිත පහදවා ගෙන ඒ තෙරුන්ට මෙසේ සැල කළේය. <span class="gatha-number">57</span> “සූවිසි වසරක් මුළුල්ලෙහි සංඝයාට උපකාරක වූයෙමි. මෙම කය ද සංඝයාට උපකාර වේවා. මහා සෑයට පෙනෙන්නට වූ සංඝයාගේ <span class="gatha-number">58</span> පොහොය කර්ම කරන මාලකයෙහි සංඝ දාස වූ මාගේ සිරුර ආදාහනය කළ මැනව” යි කියා, තම සොහොයුරු මල්තිස්ස කුමරුට මෙසේ කීවේය.</p>
  <p><span class="gatha-number">59</span> “තිස්ස! ඔබ මහා සෑයෙහි නිම නොවුණා වූ <span class="gatha-number">60</span> සියලු කර්මාන්තය සකසා යහපත් ලෙස නිමවන්න. උදේත් සවසත් මහා සෑයෙහි මල් පූජා කරවන්න. දවසට තුන් වරක් මහා සෑයට පෙරහැර පවත්වන්න. <span class="gatha-number">61</span> ප්‍රිය සහෝදරය, ඔබ මා විසින් සුගත් සසුනෙහි යම් පුද සිරිත් හා වෘත්තියක් පිළියෙළ කරන ලද නම් ඒ සියල්ල නොපිරිහෙලා පවත්වන්න. <span class="gatha-number">62</span> තව ද ප්‍රිය සහෝදරය, හැම කල්හිම සංඝ කෘත්‍යයක්හි අතපසු නොකරන්න” යැයි මෙසේ රජ තෙමේ ඔහුට අනුශාසනා කොට <span class="gatha-number">63</span> නිහඬ වූයේය.</p>
  <div class="subhead">දිව්‍ය රථ පැමිණීම සහ මරණය</div>
  <p><span class="gatha-number">64</span> එකෙණෙහි භික්ෂූන් වහන්සේලා පිරිත් සජ්ඣායනා කළ සේක. දෙවියෝ දිව්‍ය ලෝක හයකින් රථ හයක් එවූහ. රථයෙහි සිටියා වූ ඒ දෙවියෝ වෙන් වෙන්ව රජතුමාට, “මහරජාණෙනි! සිත්කලු වූ අප අපගේ දෙව් ලොවට ඔබ පැමිණිය මැනව” යි ආරාධනා කළෝය. <span class="gatha-number">65</span> රජ තෙමේ ඔවුන්ගේ බස් අසා, “මම යම් තාක් බණ අසම් ද ඒ තාක් කල් ඉවසන්න” යැයි අතින් සංඥා කොට ඔවුන් වැළැක්වූයේය.</p>
  <p>භික්ෂූහු රජු අතින් කළ සංඥාව දැක, “රජතුමා පිරිත් සජ්ඣායනාව නවත්වන්න යැයි කියන්නේය” යි සිතා, <span class="gatha-number">66</span> දේශනාව නැවැත්වූහ. රජ තෙමේ ඒ නැවැත්වීමට හේතු විමසීය. <span class="gatha-number">67</span> එවිට ඒ භික්ෂූහු “නවත්වන්න යැයි සංඥා දුන් බැවිනැ” යි වදාළෝය. <span class="gatha-number">68</span> රජ තෙම, “ස්වාමීනි, ඒ එසේ නොවේ” යි කියා තමන් දෙවියන්ට දැන්වූ බව ප්‍රකාශ කළේය. ඒ අසා සමහර දෙනෙක්, “මරණ බියෙන් භය වූ මේ රජ තෙමේ බියෙන් දොඩවන්නේය” යි සිතූහ.</p>
  <p><span class="gatha-number">69</span> ඔවුන්ගේ සැක දුරු කරනු පිණිස ඒ අභය ස්ථවිර තෙමේ රජුට වදාරණ සේක්, “මහ රජ, ඔබට රථ පැමිණි බව කෙසේ නම් අන් අයට දැන්විය හැකි ද?” යැයි මෙසේ විමසූ සේක. <span class="gatha-number">70</span> පණ්ඩිත වූ රජ තෙමේ මල් දම් අහසට වීසි කරන ලෙස දැන්වීය. ඒ මල් දම් අහසෙහි වෙන් වෙන්ව තිබූ අදෘෂ්‍යමාන රිය හිස්හි ලැගුණාක් මෙන් එල්ලුනේය. <span class="gatha-number">71</span> මහාජන තෙමේ අහසේ එල්ලෙන්නා වූ ඒ මල් වඩම් දැක සැක දුරු කළේය.</p>
  <p>රජ තෙමේ, “ස්වාමීනි! කවර දෙව් ලොවක් වඩා රම්‍ය දෝ?” යි ඒ තෙරුන්ගෙන් විමසීය. <span class="gatha-number">72</span> ඒ ස්ථවිර තෙමේ, “මහරජාණෙනි! තුසිත පුරය සිත්කලු යැයි ද සත්පුරුෂයන් විසින් අභිමත යැයි ද සැලකේ. මහා කරුණා ඇති මෛත්‍රී බෝධිසත්වයන් වහන්සේ ද බුදු බව පිණිස කල් බලමින් <span class="gatha-number">73</span> තුසිත පුරයේ වෙසෙන සේක” යැයි වදාළ සේක.</p>
  <div class="subhead">තුසිත පුර උපත සහ අනාගත ඵල විපාක</div>
  <p><span class="gatha-number">74</span> මහා ප්‍රඥා ඇති රජ තෙමේ තෙරුන්ගේ බස් අසා මහා සෑය දෙස බලමින්ම වැතිර සිට ඇස් පියා ගත්තේය. <span class="gatha-number">75</span> එකෙණෙහිම මෙයින් චුතව තුසිත පුරයෙන් එවූ රියෙහි උපත ලබා සිට ගත්තේය. දිව්‍ය දේහ ඇත්තේ තමා කළ පින්කම්වල ඵල දුටුයේය. <span class="gatha-number">76</span> මොනවට සරසන ලද තමා දිව්‍ය ආත්මයක් ලබා ගත් බව මහජනයාට දක්වනු සඳහා, රථයෙහි සිට ගෙනම මහා සෑය වටා තුන් වරක් <span class="gatha-number">77</span> පැදකුණු කොට සෑයත් සංඝයාත් වැඳ තුසිත පුරයට ගියේය.</p>
  <p><span class="gatha-number">78</span> නාටක ස්ත්‍රීන් මෙහි අවුත් යම් තැනකදී මළ රජුගේ ඔටුන්න ගැලවූවාහු ද, ඒ මෙහි කළ ශාලාව “මකුට මුක්ත ශාලා” යි නම් විය. <span class="gatha-number">79</span> රජුගේ සිරුර දර සෑයෙහි තැබූ කල්හි මහාජන තෙමේ යම් තැනකදී හඬා වැලපුනේ ද, එහි ශාලාව “රාව වර්තී” නම් විය. <span class="gatha-number">80</span> යම් නිස්සිම මාලකයෙක රජුගේ සිරුර ආදාහනය කළේ ද, මෙහි එම මාලකය “රාජ මාලක” යැයි කියනු ලැබේ.</p>
  <p><span class="gatha-number">81</span> රාජ නාමයට බැබළෙන්නා වූ ඒ දුටුගැමුණු මහරජ තෙමේ අනාගත මෛත්‍රී බුදුන් වහන්සේගේ අග්‍ර ශ්‍රාවක වන්නේය. රජුගේ පියාණන් (කාවන්තිස්ස) ඒ බුදුන්ගේ පියාණන් ද, මව (විහාරමහා දේවිය) මව ද <span class="gatha-number">82</span> වෙති. මල් සැදැහැතිස් (සද්ධාතිස්ස) රජ දෙවන ශ්‍රාවක වන්නේය. <span class="gatha-number">83</span> ඒ දුටුගැමුණු රජුගේ පුත් වූ ප්‍රසිද්ධ සාලිය රාජ කුමාරයා මෛත්‍රී බුදුන්ගේ පුත් කුමරු වන්නේය.</p>
  <p><span class="gatha-number">84</span> යමෙක් මේ ආකාරයෙන් කුසල්ම උතුම් යැයි සිතා ගෙන පින් කෙරේ නම්, ඒ තැනැත්තා බොහෝ වූත් අනියම් පාපයන් යටපත් කරමින්, තම නිවසට යන්නාක් මෙන් දෙව් ලොවට යයි. එහෙයින් නුවණැත්තෝ පින්කම්හි නිතර ඇලුනේ විය යුතුය.</p>
  <p>මෙතෙකින් හුදී ජනයාගේ පහන් සංවේගය පිණිස කළ මහාවංශයෙහි ”තුසිත පුර ගමන” නම් වූ තිස් දෙවෙනි පරිච්ඡේදය නිමි.</p>
  <nav class="bottom"><a class="button prev" href="3-31.html"><i class="material-icons">arrow_back</i>31. ධාතු නිධාන</a><a class="button next" href="3-33.html">33. දස රජ පුවත <i class="material-icons">arrow_forward</i></a></nav>
</div>
    </div>
    <div id="toast"></div>
    <script src="../common/jquery-3.4.1.min.js"></script>
    <script src="../common/clipboard.min.js"></script>
    <script src="../common/book.js"></script>
</body>
</html>