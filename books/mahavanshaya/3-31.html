<!DOCTYPE html>
<html>
<head>
    <meta charset="UTF-8">
    <title>31. ධාතු නිධාන - මහාවංශය</title>
    <meta name="description" content="මහාවංශය - සිංහල පරිවර්තනය">
    <meta property="og:type" content="article">
    <meta property="og:title" content="31. ධාතු නිධාන - මහාවංශය"> <!--For facebook link previews -->
    <meta property="og:image" content="https://pitaka.lk/books/common/og-books-500x300.png">
    <meta property="og:image:type" content="image/png">
    <meta property="og:image:width" content="500">
    <meta property="og:image:height" content="300">
    <meta name="viewport" content="width=device-width, initial-scale=1">
    <meta name="apple-mobile-web-app-capable" content="yes">
    <meta name="mobile-web-app-capable" content="yes">
    <link rel="icon" type="image/png" sizes="96x96" href="../common/favicon-96x96.png">
    <link rel="stylesheet" href="../common/book.css"/>
</head>
<body>
    <div book-folder="mahavanshaya" style="width: 100%; max-width: 800pt; margin: 0pt auto; height: 100%; display: flex; flex-flow: column; align-content: center;">
        <div class="content">
  <nav class="top"><a class="button" href="../index.html"><i class="material-icons">home</i></a><i class="material-icons">navigate_next</i><a class="button" href="index.html#3-31"><i class="material-icons">toc</i>මහාවංශය</a><i class="material-icons">navigate_next</i><a class="button" href="3.html">පරිච්ඡෙද</a></nav>
  <div class="heading-bar">
    <h2>31. ධාතු නිධාන</h2><i class="material-icons star-icon undefined" data-bookmark="{&quot;ids&quot;:[3,31],&quot;headings&quot;:[&quot;පරිච්ඡෙද&quot;,&quot;31. ධාතු නිධාන&quot;],&quot;book&quot;:{&quot;name&quot;:&quot;මහාවංශය&quot;,&quot;folder&quot;:&quot;mahavanshaya&quot;}}">star_outline</i><i class="material-icons share-icon" file-name="3-31.html">share</i>
  </div>
  <div class="subhead">ධාතු ගර්භයේ වැඩ නිමවීම සහ සෝණුත්තර හිමියන් තෝරා ගැනීම</div>
  <p><span class="gatha-number">1</span> නරේන්ද්‍රයාණෝ ධාතු ගර්භයෙහි කටයුතු නිමවා සංඝයා වහන්සේලා රැස් කරවා ගත්හ. <span class="gatha-number">2</span> “ස්වාමීනි, ධාතු ගර්භයෙහි කළ යුතු කර්මයෝ මා විසින් නිම කරන ලද්දාහු ය. හෙට දිනයේ ධාතු නිධාන කරන්නෙමි” යි රජතුමා මෙම වචනය සැල කළේ ය. මහරජ තෙමේ මේ වචනය පවසා නුවරට පිවිසියේ ය.</p>
  <p><span class="gatha-number">3</span> ඉක්බිත්තෙන් භික්ෂූ සංඝයා වහන්සේ ධාතූන් වහන්සේලා වැඩමවා ගෙන ඒමට හැකි යතිවරයන් වහන්සේ නමක් ගැන සිතා බලා, <span class="gatha-number">4</span> පූජා පිරිවෙණෙහි විසූ ෂඩ් අභිඥා ප්‍රාප්ත වූ සෝණුත්තර නම් යතිවරයන් වහන්සේව ධාතු වැඩමවා ගෙන ඒමේ කාර්යයෙහි යෙදවූ සේක.</p>
  <div class="subhead">සෝණුත්තර හිමියන්ගේ අතීත ප්‍රාර්ථනාව</div>
  <p><span class="gatha-number">5</span> ලෝක ස්වාමී වූ සර්වඥයන් වහන්සේ ලෝවැඩ පිණිස ලොව සැරිසරා වඩින කල්හි, ගංගා නම් නදී තීරයෙහි විසූ නන්දුත්තර නම් මානවකයෙක් සංඝයා සහිත වූ සම්බුදුන් වහන්සේට ආරාධනා කොට දන් වැළඳවූයේ ය. <span class="gatha-number">6</span> ශාස්තෲන් වහන්සේ පයාග පතිට්ඨාන නම් තොටුපළේ දී සංඝයා වහන්සේලා සහිතව නැව් නැගි සේක. <span class="gatha-number">7</span> එකල්හි එහි වැඩහුන් ෂඩ් අභිඥා ඇති මහත් සෘද්ධිමත් වූ භද්‍රජි නම් <span class="gatha-number">8</span> ස්ථවිර තෙමේ ගඟ මැද දිය කැළඹෙන තැනක් දැක භික්ෂූන් වහන්සේලාට මේ වචනය වදාළේ ය.</p>
  <p>“මහාපණාද නම් රජ වූ මා විසින් වසන ලද පස්විසි යොදුන් ප්‍රාසාදය මෙහි වැටුණේ ය. <span class="gatha-number">9</span> ගංගාවේ ජලය ඒ පහයට පැමිණ මෙහි දී කැළඹෙයි.” භික්ෂූහු එය නොඅදහමින් ශාස්තෲන් වහන්සේට <span class="gatha-number">10</span> එය සැල කළාහු ය. “භික්ෂූන්ගේ සැකය දුරු කරව” යි සර්වඥයන් වහන්සේ වදාළ සේක. ඉක්බිත්තෙන් ඒ ස්ථවිරයන් වහන්සේ <span class="gatha-number">11</span> බඹ ලොව ද තමන්ගේ වශයෙහි පවත්වන බවට ඇති සමර්ථ භාවය හඟවනු පිණිස සෘද්ධියෙන් අහසට නැඟී සත් තල් රකක් උසින් වැඩ සිටි සේක. <span class="gatha-number">12</span> උන්වහන්සේ දිගු කරන ලද හස්තයෙහි බඹ ලොව සළුමිණි සෑය තබා ගෙන මෙහි පැමිණ ජනයාට දක්වා, එය නැවත එහි තිබූ තැනම තබා සෘද්ධියෙන් ගංගාවට පැමිණි සේක.</p>
  <p><span class="gatha-number">13</span> උන්වහන්සේ පය මාපට ඇඟිල්ලෙන් ප්‍රාසාදයේ කොත් කැරැල්ල අල්වා ගෙන ඔසවා ජනයාට දක්වා එය එහිම බහාලූ සේක. <span class="gatha-number">14</span> නන්දුත්තර නම් මානවක තෙමේ ඒ ප්‍රාතිහාර්‍ය්‍යය දැක, “මම අනුන් සතු වූ ධාතූන් වහන්සේලා ගෙන එන්නට පොහොසත් වෙම්වා” යි ප්‍රාර්ථනා කළේ ය. <span class="gatha-number">15</span> එහෙයින් සංඝයා වහන්සේ සොළොස් වසක් වුව ද මේ සෝණුත්තර නම් භික්ෂුව ඒ කර්මයෙහි යෙදවූ සේක.</p>
  <div class="subhead">ධාතූන් වහන්සේලා පිහිටි ස්ථානය සහ ඉතිහාසය</div>
  <p>සෝණුත්තර යති තෙමේ <span class="gatha-number">16</span> “කොතැනකින් ධාතු ගෙන එම් දැ” යි සංඝයාගෙන් විමසුවේ ය. සංඝ තෙමේ ඒ ස්ථවිරයන්ට ඒ ධාතු ඇති තැන ගැන මෙසේ වදාළ සේක.</p>
  <p><span class="gatha-number">17</span> “පරිනිර්වාණ මංචකයෙහි සැතපුණා වූ ලෝක ස්වාමීන් වහන්සේ, ධාතූන් මගින් ද ලෝ වැඩ කරන්නට සිතා ශක්‍ර දේවේන්ද්‍රයාට මෙසේ වදාළ සේක. <span class="gatha-number">18</span> ’දේවේන්ද්‍රය, මාගේ ශරීර ධාතු ද්‍රෝණ අට අතුරෙන් එක් ද්‍රෝණයක් රාම ගම කෝලිය රජුන් විසින් ද සත්කාර කරන ලද්දේ වෙයි. <span class="gatha-number">19</span> එය එතැනින් නාලොවට ගෙන යන ලද්දේ නයින් විසින් පුදන ලද්දේ වෙයි. එය එතැනින් <span class="gatha-number">20</span> ලක්දිව මහා ථූපයෙහි නිධානය පිණිස වන්නේ ය.’ දීර්ඝ දර්ශී වූ මහා කාශ්‍යප මහාස්ථවිර තෙමේ ද, ධර්මාශෝක නරේන්ද්‍රයන් විසින් ධාතු <span class="gatha-number">21</span> පතුරුවන කාරණයෙන් රජගහ නුවර සමීපයෙහි අජාසත් රජු ලවා මහා ධාතු නිධානය කරවන සේක්, ධාතූන් සම්බන්ධ වූ ද්‍රෝණ හතක් <span class="gatha-number">22</span> ගෙන්වා යහපත් සේ රැස් කොට ධාතු නිධාන කරවූ සේක. උන්වහන්සේ සර්වඥයන් වහන්සේගේ <span class="gatha-number">23</span> සිත දන්නා බැවින් රාමගම තිබූ ද්‍රෝණය නොගත් සේක.</p>
  <p>ධර්මාශෝක මහීපාල තෙමේ ද ඒ මහා ධාතු නිධානය දැක අටවෙනි වූ ද්‍රෝණය ද <span class="gatha-number">24</span> ගෙන්වන්නට අදහසක් කළේ ය. එහි සිටි රහත් භික්ෂූහු ’සර්වඥයන් වහන්සේ විසින් එය මහා ථූපයෙහි නිධානය පිණිස නියම කරන <span class="gatha-number">25</span> ලද්දේ ය’ යි ධර්මාශෝක නරේන්ද්‍රයන් වැලැක්වූ සේක. රාමගම්හි වූ ථූපය වනාහි ගං ඉවුරෙහි කරන ලද්දේ ය. එහෙයින් ගංගාවෙහි මහා ජල ප්‍රවාහයෙන් එය බිඳී ගියේ ය. ඒ ධාතු කරඬුව වනාහි සමුද්‍රයට පිවිස <span class="gatha-number">26</span> එහි ජලය දෙබෑව බිඳුණු කල්හි, නානාවිධ රත්නයන් හිස් මුදුනෙහි <span class="gatha-number">27</span> රශ්මියෙන් ගැවසී සිට ගත් නාගයෝ ඒ කරඬුව දැක මාඤ්ජරික නම් නාග <span class="gatha-number">28</span> භවනයට ගොස් කාල නම් නා රජහට දැන්වූහ. ඒ නාග රජ තෙම දස කෙළ දහසක් නාගයන් හා සමග එහි ගොස් ඒ ධාතූන් විශේෂයෙන් <span class="gatha-number">29</span> පුදමින් ස්වකීය භවනයට පමුණුවා, සියලු රත්නයෙන් නිම කළ ථූපයක් ද එසේම ඒ මත්තෙහි ගෙයක් ද නිර්මිත කොට ආදර සහිත වූයේ නාගයන් <span class="gatha-number">30</span> සමග සැම කල්හි පුදයි. එහි ආරක්ෂාව මහත් ය. ඔබ එහි ගොස් ධාතූන් මෙහි <span class="gatha-number">31</span> ගෙන එව. හෙට දින මහීපාල තෙම ධාතු නිධානය කරන්නේ ය.”</p>
  <p>ඒ යති තෙම වනාහි මෙසේ වදාරන ලද්දා වූ සංඝයාගේ ඒ වදනය අසා “යහපතැ” යි කියා යා යුතු කාලය බලමින් ස්වකීය වූ පිරිවෙණට වැඩම කළ සේක.</p>
  <div class="subhead">නගර අලංකරණය සහ පෙරහැර</div>
  <p><span class="gatha-number">32</span> මිහිපති තෙම “හෙට ධාතු නිධානය වන්නේය” කියා නුවර බෙර හැසිරවූයේ ය. <span class="gatha-number">33</span> සියලු කටයුතු විධාන කොට මුළු නුවර ද මෙහි එන්නා වූ මාර්ගය ද සකස් කොට සැරස වූයේ ය. නුවර වැසියන් ද <span class="gatha-number">34</span> අලංකාරවත් කරවූයේ ය. සක්දෙව් රජ තෙමේ ද විස්කම් දෙව් පුත් කැඳවා මුළු ලක්දිව නොයෙක් පරිද්දෙන් සැරස වූයේ ය. නරේශ්වර තෙම <span class="gatha-number">35</span> නගරයේ සතර දොර මහ ජනයාගේ ප්‍රයෝජනය පිණිස නොයෙක් ආකාරයෙන් බත් හා වස්ත්‍ර තැබ්බ වූයේ ය.</p>
  <p>රාජ කෘත්‍යයන්හි දක්ෂ වූ නරේන්ද්‍ර තෙම පසළොස්වක් <span class="gatha-number">36</span> පොහෝ දින සවස් වේලෙහි යහපත් සිත් ඇත්තේ සර්වාභරණයෙන් සැරසුණේ, සියලු නාටිකාවන් විසින් ද ආයුධ සහිත වූ යෝධයන් <span class="gatha-number">37</span> විසින් ද, මහත් වූ සේනා සමූහයා විසින් ද, ඇත් අස් රථ සේනාවන් <span class="gatha-number">38</span> විසින් ද නානා ප්‍රකාර වූ ආභරණයෙන් ද සියලු දෙසින් පිරිවරන ලද්දේ ය. <span class="gatha-number">39</span> යහපත් වූ ධවල සෛන්ධව අශ්වයන් හතර දෙනෙකු යොදන ලද යහපත් වූ රථයට නැඟුණු රජතෙම, සරසන ලද්දා වූ යහපත් කඬුලැතු පෙරටු කොට <span class="gatha-number">40</span> රන් කරඬුවක් ගත්තේ ධවල ඡත්‍රය යට සිටියේ ය.</p>
  <p>එක්දහස් අට දෙනෙක් පුරුෂයෝ ද, යහපත් පුන් කලස් හා ආභරණ ඇත්තා වූ යහපත් ස්ත්‍රීහු ද ඒ රථය <span class="gatha-number">41</span> පිරිවැරූහ. ඒ ඒ ප්‍රමාණ වූ නානාවිධ මල් කරඬු ද එසේම දඬුවැට <span class="gatha-number">42</span> පහන් ද දරාගෙන ස්ත්‍රීහු පිරිවැරූහ. මැනවින් සරසන ලද්දා වූ එක්දහස් අටක් දරුවෝ නානා වර්ණ වූ යහපත් ධ්වජයන් ගෙන <span class="gatha-number">43</span> පිරිවැරූ හ. ඒ ඒ තන්හි නානාවිධ තූර්‍ය්‍ය ශබ්දයෙන් පොළෝ තල බිඳිනු ලබන සේ වූ කල්හි, ශෝභාවෙන් යුක්ත ව මහමෙවුනා උයනට <span class="gatha-number">44</span> යන්නා වූ ඒ මහා යසස් ඇති නරේන්ද්‍ර තෙම නඳුන් වනයට පිවිසෙන සක් දෙව් රජහු මෙන් බැබළීය.</p>
  <div class="subhead">සෝණුත්තර හිමියන් නා ලොවට වැඩමවීම</div>
  <p><span class="gatha-number">45</span> පිරිවෙන වැඩහුන් සෝණුත්තර යති තෙම රජතුමාගේ පිටත්වීම ආරම්භ වීමත් සමඟම නගරයෙහි ඇති වූ මහත් වූ තූර්‍ය්‍ය ශබ්දය <span class="gatha-number">46</span> අසා, පොළොව කිමිද වහා නාග භවනයට වැඩම කර එහි නා රජහු ඉදිරියෙහි පහළ වූ සේක. <span class="gatha-number">47</span> නා රජ තෙම හුනස්නෙන් නැඟී වැඳ උන්වහන්සේ ආසනයෙහි <span class="gatha-number">48</span> හිඳුවා සත්කාර කොට වැඩම කළා වූ දේශය ගැන විමසුවේ ය. එය වදාළ කල්හි නැවතත් තෙරුන් වහන්සේ වැඩිය කාරණය විමසුවේ ය. ඒ ස්ථවිර තෙම සියලුම කරුණු කියා සංඝයාගේ පණිවිඩය වදාළේ ය.</p>
  <p><span class="gatha-number">49</span> “සර්වඥයන් වහන්සේ විසින් මහා ථූපයෙහි නිධාන කරනු පිණිස නියම කර වදාරන ලද්දා වූ ධාතූහු මෙහි ඔබගේ හස්තයට පැමිණ ඇත. ඒ ධාතූන් ඔබ මට දුන මැනව.”</p>
  <p><span class="gatha-number">50</span> ඒ අසා අතිශයින් නො සතුටු වූ සිත් ඇත්තා වූ නාග රාජ තෙමේ, “මේ ශ්‍රමණ තෙම බලාත්කාරයෙන් වුව ද ගන්නට සමර්ථය. එහෙයින් <span class="gatha-number">51</span> ධාතූහු අන් තැනකට පැමිණවිය යුතුය” යි සිතා, එහි සිටි බෑණනුවන්ට <span class="gatha-number">52</span> ඉඟියකින් දැන්වූයේ ය. නමින් වාසුලදත්ත නම් වූ හෙතෙම ඔහුගේ අදහස දැන ඒ චෛත්‍ය මන්දිරයට ගොස්, ඒ කරඬුව ගිල මේරු පර්වතය <span class="gatha-number">53</span> පාදයට ගොස් රවුමට දරණ ලා (කුණ්ඩලාවර්තව) ශයනය කළේ ය. හෙතෙම තුන් සියයක් යොදුන් දීර්ඝ වූ ශරීර ඇත්තෙක් විය. දරණය යොදුනක් වට ඇත්තේ ය. නොයෙක් <span class="gatha-number">54</span> දහස් ගණන් පෙණ ද මවන ලද්දේ ය. ඒ මහත් සෘද්ධිමත් තෙම ශයනය <span class="gatha-number">55</span> කොට දුම් පිට කරන්නේ ය. ගින්නෙන් ප්‍රජ්වලිත වන්නේ ය. නොයෙක් දහස් ගණන් තමන් සමාන වූ නයින් මවා හාත්පස පිරිවර කොට ශයනය කරවූයේ ය.</p>
  <p><span class="gatha-number">56</span> එකල්හි බොහෝ වූ දෙවියෝ ද නාගයෝ ද “නාගයන් දෙදෙනාගේ (නා රජු සහ භික්ෂුව අතර) යුද්ධය අපි බලන්නෙමු” යි එහි රැස් වූහ. මයිල් වූ නා රජ තෙම <span class="gatha-number">57</span> බෑණනුවන් විසින් ඒ ධාතූහු ගෙන යන ලද්දාහු යයි සිතා, “මා ලඟ ධාතු නැතැ” යි ඒ ස්ථවිරයන්හට කීයේ ය. <span class="gatha-number">58</span> ස්ථවිරයන් වහන්සේ ඒ ධාතූන්ගේ ගමනය මුල පටන් දැන <span class="gatha-number">59</span> “ධාතු දෙව” යි ඒ නා රජහට කී සේක.</p>
  <div class="subhead">ධාතු ලබා ගැනීම සහ නාගයන්ගේ විලාපය</div>
  <p>නා රජ තෙම අන් ආකාරයකින් හඟවන පිණිස ඒ තෙරුන් ගෙන චෛත්‍ය මන්දිරයට ගොස් උන්වහන්සේට <span class="gatha-number">60</span> එය වර්ණනා කළේ ය. “නොයෙක් රත්නයෙන් නොයෙක් පරිද්දෙන් සකස් කරන ලද්දා වූ මැනවින් නිර්මිත කරන ලද චෛත්‍යය <span class="gatha-number">61</span> ද සෑ ගෙය ද ශ්‍රමණය බලව. මුළු ලක්දිව සියලු රත්නයෝත් මේ හිනි මුල ඇති සඳකඩ පහණටත් අගය නොවන්නාහ. <span class="gatha-number">62</span> අන්‍ය වූ වස්තූන් කෙරෙහි කවර වර්ණනාවක් ද? ශ්‍රමණය, නුඹ වහන්සේලා විසින් මහා සත්කාර පවත්නා තැනකින් ස්වල්ප සත්කාර පවත්නා තැනකට මේ ධාතූන් ගෙන <span class="gatha-number">63</span> යාම නම් අයුත්තෙකි.”</p>
  <p>“නාගය, තොපට සත්‍යාවබෝධය නැත්තේ ය. <span class="gatha-number">64</span> ධාතූන් සත්‍යාවබෝධය ඇත්තා වූ තැනකට ගෙන යා යුතු ය. <span class="gatha-number">65</span> තථාගතයෝ තුමූ සසර දුක් මිදීම පිණිස ම උපදිති. සර්වඥයන් වහන්සේගේ මේ අදහසක් ඇත. ඒ හේතු කොට ගෙන ධාතූන් ගෙන <span class="gatha-number">66</span> යන්නෙමු. ඒ රජ තෙම වනාහි ධාතු නිධානය අදම කරන්නේ ය. එහෙයින් ප්‍රමාද නොකොට වහාම මට ධාතූන් දෙව” යි තෙරුන් වහන්සේ කී සේක.</p>
  <p>“වහන්ස! <span class="gatha-number">67</span> ඉදින් නුඹ වහන්සේ ධාතූන් දකින්නේ නම් ගෙන යව” යි නාග තෙම කීයේ ය. <span class="gatha-number">68</span> ස්ථවිර තෙම ඒ වචනය ඔහු ලවා තුන් වරක් කියවා ගෙන, එහි වැඩ සිටියේම සියුම් අතක් මවා එකෙණෙහිම නා රජහු බෑණනුවන්ගේ <span class="gatha-number">69</span> මුඛයෙහි අත බහා දා කරඬුව ගෙන “නාගය, නවතින්න” යි කියා පොළොව <span class="gatha-number">70</span> කිමිද ගෙන පිරිවෙණෙහි නැගී සිටි සේක.</p>
  <p>නාග රාජ තෙම “අප විසින් රවටන ලද භික්ෂු තෙම ගියේය” යි සිතා ධාතූන් ගෙනෙන <span class="gatha-number">71</span> පිණිස බෑණනුවන්ට පණිවිඩ යැවීය. ඉක්බිති බෑණ තෙමේ කුසෙහි කරඬුව <span class="gatha-number">72</span> නො දැක හඬමින් අවුත් මාමාට දැන්වූයේ ය. එකල ඒ නා රජ තෙමේ ද “අපි රවටන ලද්දෙමු” යි සිතා හැඬුවේ ය. පෙළුණා වූ සියළුම <span class="gatha-number">73</span> නාගයෝ හැඬූහ. රැස් වූ දෙවියෝ භික්ෂූ ශ්‍රේෂ්ඨයන්ගේ ජයග්‍රහණය ගැන සතුටු <span class="gatha-number">74</span> වූවෝ ඒ ධාතූන් පුදමින් උන්වහන්සේ සමග පැමිණියෝ ය. නාගයෝ හඬමින් අවුත් ධාතු ගෙන ඒමෙන් දුකට පත් වූවෝ සංඝයා සමීපයෙහි බොහෝ සෙයින් හැඬූහ. සංඝ තෙම අනුකම්පාවෙන් ඔවුන්ට ධාතු <span class="gatha-number">75</span> ස්වල්ප මාත්‍රයක් ලබා දුන්නේ ය. එයින් සතුටු වූ ඔව්හු ගොස් පූජා භාණ්ඩයන් ගෙන ආවෝ ය.</p>
  <div class="subhead">දිව්‍යමය පූජාවන් සහ ධාතු නිධානය</div>
  <p><span class="gatha-number">76</span> සක් දෙව් රජ තෙම රුවන් පලඟක් හා රන් කරඬුවක් ගෙන දෙවියන් හා සමග ඒ ස්ථානයට ආයේ ය. <span class="gatha-number">77</span> තෙරුන් වහන්සේ පැමිණි තන්හි විශ්වකර්ම දිව්‍ය පුත්‍රයා ලවා කරවන ලද්දා වූ යහපත් වූ රත්න මණ්ඩපයෙහි පලඟ පිහිටුවා, ඒ තෙරුන් වහන්සේ <span class="gatha-number">78</span> අතින් දා කරඬුව ගෙන තමන් ගෙනා කරඬුවෙහි තබා උතුම් පලඟෙහි තැබූයේ ය.</p>
  <p>මහා බ්‍රහ්මයා ඡත්‍රය දැරුවේ ය. සන්තුසිත දෙව් තෙම වල් විදුනාව දැරුවේ ය. සුයාම දේව තෙමේ මිණි තල්වැට දැරුවේ ය. ශක්‍ර තෙම <span class="gatha-number">79</span> දිය සහිත වූ සංඛය දැරුවේ ය. සතර වරම් දෙවි මහ රජ දරුවෝ <span class="gatha-number">80</span> කඩු ගත් අත් ඇතිව සිට ගත් හ. මහත් සෘද්ධි ඇත්තා වූ තෙතිස් දෙව් පුත්හූ මල් කරඬු ගත් අත් ඇත්තාහු පරසතු මලින් පුදමින් එහි සිට <span class="gatha-number">81</span> ගත්හ. දෙතිස් දෙව් කුමරියෝ දඬුවැට පහන් දරමින් සිටියෝ ය. විසි අටක් වූ යක්ෂ සේනාධිපතීහු වනාහි දුෂ්ට වූ යකුන් පලවා ආරක්ෂා <span class="gatha-number">82</span> කරමින් සිට ගත්හ. පංචසිඛ නම් දේව පුත්‍ර තෙම වීණා වයමින් එහි <span class="gatha-number">83</span> සිටියේ ය. තිම්බරු දෙව් පුත් තෙම නෘත්‍ය භූමියක් මවා තූර්‍ය්‍ය ඝෝෂා ඇතිව සිටියේ ය. නොයෙක් නා රජවරු සහ නොයෙක් දේව පුත්‍රයෝ <span class="gatha-number">84</span> සාධු ගීතිකා ගයන්නෝ වූහ. මහාකාල නම් නා රජ තෙම නොයෙක් පරිද්දෙන් ස්තුති කරමින් සිටින්නේ ය. දිව්‍ය තූර්්‍යයන් වයනු ලබති. දිව්‍ය සංගීතය ද වයති. දේවතාවෝ දිව්‍ය සුගන්ධ ඇත්තා වූ වැසි ද වස්වති.</p>
  <p><span class="gatha-number">85</span> ඒ ඉන්දගුත්ත නම් වූ ස්ථවිර තෙම වනාහි මරුන් පසුබස්වන්නා වූ ලෝහමය ඡත්‍රයක් සක්වළ හා සමාන කොට මැවූ සේක. ධාතූන්ගේ ඉදිරියෙහි <span class="gatha-number">86</span> ඒ ඒ දිශාවන්හි පස් තැනක හිඳ සියලු භික්ෂූහු ගණ සජ්ඣායනා කළහ.</p>
  <p><span class="gatha-number">87</span> අතිශයින් සතුටු වූ දුටුගැමුණු මහ රජ තෙම එහි පැමිණියේ, හිසින් දරා <span class="gatha-number">88</span> ගෙන ආවා වූ ස්වර්ණමය වූ කරඬුවෙහි දා කරඬුව තබා අසුනෙහි පිහිටුවා <span class="gatha-number">89</span> දා පුදා වැඳ දොහොත් මුදුන බැඳගෙන එහි සිටියේ ය. ක්ෂත්‍රිය තෙම මෙහි පවත්නා වූ දිව්‍ය ඡත්‍ර ආදිය ද, දිව්‍ය ගන්ධ ආදිය ද දැක, දිව්‍ය තූර්‍ය ආදියෙහි ශබ්දයන් අසා ද, නමුත් බ්‍රහ්මයන් හා දෙවියන් නො දැක ආශ්චර්‍ය්‍ය <span class="gatha-number">90</span> අද්භූත සිත් ඇතිව සතුටු වූයේ ධවල ඡත්‍රයෙන් ධාතූන් පිදුවේ, ලංකා රාජ්‍යයෙහි <span class="gatha-number">91</span> අභිෂේක ද කළේ ය. ඒ නරේන්ද්‍ර තෙම දිව්‍යමය ඡත්‍රය ද, මානුෂික ඡත්‍රය ද, විමුක්ති ඡත්‍රය ද යන ඡත්‍රත්‍රය දරන්නා වූ ලෝක ස්වාමී වූ ශාස්තෲන් <span class="gatha-number">92</span> වහන්සේට “තුන් වරක්ම මාගේ රාජ්‍ය දෙමි” යි කියා සතුටු සිත් ඇත්තේ ලංකා රාජ්‍යය තුන්වරක් ධාතූන්ට පිදුවේ ය.</p>
  <p>ක්ෂත්‍රිය තෙම <span class="gatha-number">93</span> මිනිසුන් සමග ඒ දා පුදමින් කරඬු හා සමග ධාතුන් වහන්සේලා හිසින් ගෙන භික්ෂු <span class="gatha-number">94</span> සංඝයා විසින් පිරිවරන ලද්දේ, චෛත්‍යය ප්‍රදක්ෂිණා කොට පෙරදිගින් ගෙනවිත් ධාතු ගර්භයෙහි බැස්සේ ය. අනූ හය කෙළක් රහතුන් <span class="gatha-number">95</span> වහන්සේලා උතුම් ථූපය හාත්පසින් පිරිවරා කරන ලද ඇඳිලි ඇතිව <span class="gatha-number">96</span> වැඩ සිට ගත්හ.</p>
  <div class="subhead">ධාතුන් වහන්සේලාගේ ප්‍රාතිහාර්යය</div>
  <p>ධාතු ගර්භයට බැස ප්‍රීතියෙන් පූර්ණ වූ නරනිඳුහු, <span class="gatha-number">97</span> “මාහැඟි වූ යහපත් යහනෙහි තබන්නෙමි” යි සිතන කල්හි, ධාතු සහිත වූ දා කරඬුව <span class="gatha-number">98</span> තෙම ඔහුගේ මස්තකයෙන් අහසට නැගී සත් තලක් පමණ අහස් කුසෙහි පිහිටි සේක. ඉක්බිති කරඬුව තෙමේ විවෘත විය. ධාතූහු එයින් අහසට නැඟී <span class="gatha-number">99</span> දෙතිස් මහා පුරුෂ ලක්ෂණයෙන් හා අසූවක් අනුව්‍යඤ්ජනයෙන් බබළන්නා වූ බුද්ධ වේශය රැගෙන, ගණ්ඩබ්බ රුක මුලෙහි සර්වඥයන් වහන්සේ මෙන්, ජීවමාන වූ සම්බුදුන් විසින් දක්වන ලද්දා වූ යමා මහා <span class="gatha-number">100</span> පෙළහර පෑවාහු ය. ඒ පෙළහර දැක ප්‍රසන්නව එකඟ සිත් ඇත්තා වූ <span class="gatha-number">101</span> දොළොස් කෙළක් දෙවි මිනිස්සු රහත් බවට පත් වූහ. සෝවාන් ආදී වූ <span class="gatha-number">102</span> ඵල තුනට පත් වූ සෙස්සෝ ගණන් කළ නොහැකි තරම් වූහ.</p>
  <p><span class="gatha-number">103</span> ඉක්බිත්තෙන් ඒ ධාතූහු බුද්ධ වේශය හැර කරඬුවෙහි පිහිටියහ. කරඬුව එයින් පාත බැස රජුගේ මස්තකයෙහි පිහිටියේ ය. ඒ රජ තෙම වනාහි ඉන්ද්‍රගුප්ත නම් ස්ථවිරයන් හා නාටිකාවන් සමග ධාතු ගර්භයෙහි <span class="gatha-number">104</span> ඇවිදිමින් යහපත් යහන කරා පැමිණ, කාන්ති ධර වූයේ රුවන් පලඟෙහි කරඬුව තබා නැවත සුවඳ කවන ලද ජලයෙන් හස්තයන් ධෝවනය <span class="gatha-number">105</span> කොට ගෞරව සහිත වූයේ සිවු දෑ ගඳ ගල්වා කරඬුව විවෘත කොට ඒ ධාතූන් ගත්තේ ය. මහ ජනයා කෙරෙහි වැඩ කැමැති පෘථිවිශ්වර තෙම <span class="gatha-number">106</span> මෙසේ සිතුවේ ය. “ඉදින් ධාතූහු කිසිවකුන්ගෙන් උපද්‍රවයක් නොවන්නාහු ද, ඉදින් ධාතූහු ජනයාට පිහිට වී සිටියන්නාහු ද, මනා කොට පණවන ලද මහරු වූ යහනෙහි ශාස්තෘන් වහන්සේ පරිනිර්වාණ මංචකයෙහි <span class="gatha-number">107</span> සැතපුණා වූ ආකාරයෙන් ශයනය කෙරෙත්වා!”</p>
  <p>ඒ රජ තෙම මෙසේ <span class="gatha-number">108</span> සිතා උතුම් යහනෙහි ධාතූන් තැබූයේ ය. ධාතූහු ද ඒ ආකාර ඇතිව උතුම් යහනෙහි ශයනය කළහ. ඇසළ මස ශුක්ල පක්ෂය සම්බන්ධිත <span class="gatha-number">109</span> වූ පසළොස්වක් හි වූ උතුරුසල නැකතින් මෙසේ ධාතු පිහිටියාහු ය. <span class="gatha-number">110</span> ධාතූන්ගේ පිහිටීම හා සමග මහ පොළොව කම්පිත වූවා ය. <span class="gatha-number">111</span> නොයෙක් ආකාරයෙන් විවිධ ප්‍රාතිහාර්‍ය්‍යයෝ ඇති වූහ.</p>
  <p>ප්‍රසන්න රජ තෙමේ ඒ ධාතූන් ධවල ඡත්‍රයෙන් පිදුවේ ය. ලංකාවෙහි සියලු රාජ්‍යය <span class="gatha-number">112</span> සත් දවසක් පූජා කළේ ය. දේහයෙහි පැලඳි සියලු ආභරණ දාගැබෙහි පුද කළේ ය. නාටිකාවෝ ද අමාත්‍යයෝ ද පිරිස ද දේවතාවෝ ද එසේ <span class="gatha-number">113</span> කළහ. මිහිපති තෙම වස්ත්‍රයන් හා උක් සකුරු ගිතෙල් ආදිය සංඝයාට <span class="gatha-number">114</span> දී මුළු රැය භික්ෂූන් ලවා ගණ සජ්ඣායනා කරවූයේ ය. ජන සමූහයා කෙරෙහි වැඩ කැමැති වූ නරේන්ද්‍ර තෙම “සියලු ජනයෝ මේ සත් දවස ධාතූන් වඳිත්ව” යි <span class="gatha-number">115</span> දෙවෙනි දවස නගරයෙහි බෙර හැසිර වූයේ ය.</p>
  <div class="subhead">මහජන පූජාව සහ ගර්භය වැසීම</div>
  <p><span class="gatha-number">116</span> “ලක්දිව දා වඳිනු කැමැත්තා වූ යම් මනුෂ්‍ය කෙනෙක් වෙත් නම් එකෙණෙහිම මෙහි අවුත් දා වැඳ කැමති සේ සිය ගෙට යෙත්වා” යි ඉන්දගුත්ත නම් වූ මහත් සෘද්ධිමත් වූ ස්ථවිර තෙම අධිෂ්ඨාන කළ <span class="gatha-number">117</span> සේක. එය ප්‍රාර්ථනා කරන ලද පරිද්දෙන්ම සිදු විය. ඒ මහා යසස් ඇත්තා වූ මහ රජ තෙම මහා සංඝයාට ඒ සත් දවස නිරතුරු කොට මහ දන් පවත්වා, <span class="gatha-number">118</span> “මා විසින් ධාතු ගර්භයෙහි කටයුතු නිමවන ලද්දේ ය. ධාතු ගර්භය වැසීම දැන ගන්නට සංඝයා සුදුස්සේ ය” යි කීයේ ය.</p>
  <p>සංඝ තෙම සාමණේර <span class="gatha-number">119</span> දෙනමක් ඒ කර්මයෙහි යෙදවූයේ ය. ඔව්හු ගෙනෙන ලද මේඝවර්ණ <span class="gatha-number">120</span> පාෂාණයෙන් ධාතු ගර්භය වැසූහ. “මෙහි මල් නොමැලවෙත්වා, මේ ගන්ධයෝ නො වියලෙත්වා, පහන් ද නොනිවෙත්වා, කිසිවක් නොනසීවා, <span class="gatha-number">121</span> මේඝවර්ණ ෂට් පාෂාණයෝ අතරක් නැතිව ගැළපෙත්වා” යි රහතන් <span class="gatha-number">122</span> වහන්සේලා මේ සියල්ල අධිෂ්ඨාන කළහ.</p>
  <p>වැඩ කැමැති වූ මහරජණෝ <span class="gatha-number">123</span> “මහාජන තෙම මෙහි ශක්ති පමණින් ධාතු නිධානයන් කෙරේව” යි අණ කළේ ය. මහාජන තෙමේ මහා ධාතු නිධානයට පිටතින් ද දහස් ගණන් ධාතූන් සම්බන්ධ වූ නිධානයන් ශක්ති පමණින් කළේ ය. <span class="gatha-number">124</span> නරේන්ද්‍ර තෙම ඒ සියල්ල පියවා ථූපය සමාප්ත කරවූයේ ය. මෙහි චෛත්‍යයෙහි සතරැස් කොටුව ද නිම කරවූයේ ය.</p>
  <p><span class="gatha-number">125</span> මෙසේ පිරිසිදු සිත් ඇත්තා වූ චේතෝ ඛිල රහිත වූ සත්පුරුෂයෝ සියලු සම්පත්තීන් අතුරෙන් උතුම් වූ නිර්වාණ සම්පත්තිය හේතු කොට නිර්මල වූ පින්කම් තුමූම කරති. නානා ප්‍රකාර විශේෂ ඇත්තා වූ ජන සමූහයා පිරිවර කිරීමට හේතු වූ පින් කරවන්නාහු ද වෙති.</p>
  <p>මෙතෙකින් හුදී ජනයා පහන් සංවේගය පිණිස කළ මහාවංශයෙහි ‘ධාතු නිධානය’ නම් වූ එක්තිස් වන පරිච්ඡේදය නිමියේ ය.</p>
  <nav class="bottom"><a class="button prev" href="3-30.html"><i class="material-icons">arrow_back</i>30. ධාතු ගර්භ වර්ණනාව</a><a class="button next" href="3-32.html">32. තුසිත පුර ගමනය <i class="material-icons">arrow_forward</i></a></nav>
</div>
    </div>
    <div id="toast"></div>
    <script src="../common/jquery-3.4.1.min.js"></script>
    <script src="../common/clipboard.min.js"></script>
    <script src="../common/book.js"></script>
</body>
</html>