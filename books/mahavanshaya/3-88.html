<!DOCTYPE html>
<html>
<head>
    <meta charset="UTF-8">
    <title>92. ජයබාහු රජු ඇතුළු රාජ පරම්පරාව හා සෙංකඩගල වීර පරාක්‍රමබාහු රජු - මහාවංශය</title>
    <meta name="description" content="මහාවංශය - සිංහල පරිවර්තනය">
    <meta property="og:type" content="article">
    <meta property="og:title" content="92. ජයබාහු රජු ඇතුළු රාජ පරම්පරාව හා සෙංකඩගල වීර පරාක්‍රමබාහු රජු - මහාවංශය"> <!--For facebook link previews -->
    <meta property="og:image" content="https://pitaka.lk/books/common/og-books-500x300.png">
    <meta property="og:image:type" content="image/png">
    <meta property="og:image:width" content="500">
    <meta property="og:image:height" content="300">
    <meta name="viewport" content="width=device-width, initial-scale=1">
    <meta name="apple-mobile-web-app-capable" content="yes">
    <meta name="mobile-web-app-capable" content="yes">
    <link rel="icon" type="image/png" sizes="96x96" href="../common/favicon-96x96.png">
    <link rel="stylesheet" href="../common/book.css"/>
</head>
<body>
    <div book-folder="mahavanshaya" style="width: 100%; max-width: 800pt; margin: 0pt auto; height: 100%; display: flex; flex-flow: column; align-content: center;">
        <div class="content">
  <nav class="top"><a class="button" href="../index.html"><i class="material-icons">home</i></a><i class="material-icons">navigate_next</i><a class="button" href="index.html#3-88"><i class="material-icons">toc</i>මහාවංශය</a><i class="material-icons">navigate_next</i><a class="button" href="3.html">පරිච්ඡෙද</a></nav>
  <div class="heading-bar">
    <h2>92. ජයබාහු රජු ඇතුළු රාජ පරම්පරාව හා සෙංකඩගල වීර පරාක්‍රමබාහු රජු</h2><i class="material-icons star-icon undefined" data-bookmark="{&quot;ids&quot;:[3,88],&quot;headings&quot;:[&quot;පරිච්ඡෙද&quot;,&quot;92. ජයබාහු රජු ඇතුළු රාජ පරම්පරාව හා සෙංකඩගල වීර පරාක්‍රමබාහු රජු&quot;],&quot;book&quot;:{&quot;name&quot;:&quot;මහාවංශය&quot;,&quot;folder&quot;:&quot;mahavanshaya&quot;}}">star_outline</i><i class="material-icons share-icon" file-name="3-88.html">share</i>
  </div>
  <div class="subhead">රාජ අනුප්‍රාප්තිය</div>
  <p><span class="gatha-number">1</span> ඒ රජුගේ ඇවෑමෙන් පසුව ඔහුගේ මුනුපුරු වූ ජයබා කුමරු රජ බවට පත් විය. <span class="gatha-number">2</span> ඉන්පසුව එම ජයබා රජු මරා දමා බුවනෙකබාහු කුමරු රජ විය. රාජාභිෂේකය ලැබූ හෙතෙම වසර හතක් රාජ්‍යය කළේ ය. ඒ රජුගේ ඇවෑමෙන් පසුව, <span class="gatha-number">3</span> පණ්ඩිත බැවින් ‘පණ්ඩිත’ යැයි ප්‍රසිද්ධියට පත් වූ පැරකුම්බා කුමරු ඒ යහපත් වූ පුරයෙහි රජ බවට පත් විය. <span class="gatha-number">4</span> ඊට ඉක්බිති ව වීරපරාක්‍රමබාහු යැයි ප්‍රසිද්ධ වූ කුමරෙක් රජ විය.</p>
  <p>ඒ රජුගේ ඇවෑමෙන් පසුව ගුණ නමැති ආභරණයෙන් <span class="gatha-number">5</span> සැරසුණා වූ විජයබා කුමරු රජ විය. ඔහුගේ ඇවෑමෙන් භුවනෙකබාහු නම් රජෙක් විය. මේ රජ දරුවෝ තමන්ට ශ්‍රද්ධා ඇතුළු ගුණ ශක්තිය ඇති <span class="gatha-number">6</span> පරිද්දෙන් ලෝක ශාසනයේ අභිවෘද්ධිය සිදු කොට, කම් වූ පරිද්දෙන් පරලොව ගියහ.</p>
  <div class="subhead">සෙංකඩගල වීර පරාක්‍රමබාහු රජු</div>
  <p>ශ්‍රී සංඝබෝධි රජුගේ වංශයෙහි උපන්නා වූ වීර <span class="gatha-number">7</span> පරාක්‍රම නම් වූ කුමාරයෙක්, සර්වඥයන් වහන්සේගේ පිරිනිවීමෙන් වසර දෙදහස් අසූ පහක් ගෙවී ගිය කල්හි, මහත් බල ඇත්තේ මහවැලි ගඟ නමැති <span class="gatha-number">8</span> දිය අගලින් අලංකාර වූ සෙංකඩගල සිරිවඩන නම් පුරයෙහි රජ විය. එකල එහි වාසය කරන්නා වූ ඒ රජතෙම සතර සංග්‍රහ වස්තුවෙන් ජනතාව සතුටට පත් කොට ශ්‍රද්ධාවෙන් යුතුව පින්කම් කිරීමට ආරම්භ කළේ ය.</p>
  <div class="subhead">ආගමික සේවාවන් සහ ත්‍රිපිටක පූජාව</div>
  <p>තමන්ගේ රාජ මාලිගාවට <span class="gatha-number">9</span> ඉතා දුර නො වූ සිතට ප්‍රිය උපදවන භූමි භාගයක, මුනීන්ද්‍රයන් වහන්සේගේ පාත්‍රා ධාතුව වඩා හිඳුවා හෙතෙම චෛත්‍යයක් ද කරවීය. <span class="gatha-number">10-11</span> ඊට සමීපයෙහි උළු සෙවිලි කළා වූ ද, හාත්පස අසූ හයක් වූ සංඝාවාසයන් ද කරවා, ඒ ඒ තැන්හි භික්ෂූන් වහන්සේලාට වාසය කිරීමට සැලැස්වීය. හෙතෙම උන්වහන්සේලාට උපස්ථාන කරමින් බුදුන් වහන්සේ විසින් දේශනා කරන ලද සද්ධර්මය ඇසුවේ ය. <span class="gatha-number">12</span> හෙතෙම උදාර වූ පූජාවන් පවත්වා පනස් පස් වතාවක් මුළු රාත්‍රිය පුරා දේශනා කරන්නා වූ ධර්මයන් ද ඇසුවේ ය.</p>
  <p><span class="gatha-number">13-14</span> තල් පත්‍රයන්හි පොත් ලියවා හැට දහසක් පමණ ධනය වියදම් කොට ත්‍රිපිටකය ද පූජා කළේ ය. <span class="gatha-number">15</span> එක්සිය අසූවක් සර්වඥ ප්‍රතිමාවන් ද, ධාතූන් වහන්සේලා වැඩම කරවීම පිණිස කරඬු එකසිය විසිහතක් ද කරවා පින් රැස් කළේ ය.</p>
  <div class="subhead">මහියංගන සහ ශ්‍රී පාද වන්දනාව</div>
  <p><span class="gatha-number">16</span> හෙතෙම තමාගේ පුරයෙන් පිටත් ව තමාගේ පා ගමනින් ම එක් දවසින් <span class="gatha-number">17</span> සත් ගව්වක් පමණ දුර ගෙවා ගොස්, නානාවිධ වූ සුවඳ මල්වලින් හා පහන් සුවඳ දුම් ආදියෙන් මහත් වූ පූජා පවත්වමින් මහියංගන නම් වූ චෛත්‍යය වන්දනා කළේ ය. <span class="gatha-number">18</span> ඒ නරශ්‍රේෂ්ඨයා එක් දවසින් ම සමනල පර්වතයට ද ගොස්, වටිනාකමින් යුතු වූ <span class="gatha-number">19</span> පහළොස් රියන් උස සහ පස් රියන් පළලැති ප්‍රදීපාගාරයෙහි තෙල් කළ සියයක් වගුරුවා පහන් දල්වා ශ්‍රී පාද ලාංඡනය පිදුවේ ය.</p>
  <p>හෙතෙම ස්වර්ග මාර්ගය ප්‍රාර්ථනා <span class="gatha-number">20</span> කරමින්, දුෂ්කර වූ මාර්ගය පිරිසිදු කරවා, එහි යන එන්නවුන්ගේ පහසුව පිණිස ගල් පඩි සත්සිය අසූවක් ද කරවීය. මිහිපති තෙම මේ ආදි වූ <span class="gatha-number">21</span> නොයෙක් පින්කම් නොයෙක් ආකාරයෙන් සිදු කළේ ය.</p>
  <div class="subhead">උපසම්පදා මංගල්‍යය</div>
  <p>උපසම්පදා විනය කර්මය කරවීමට <span class="gatha-number">22</span> සිතා, ගං ඉවුරේ බොහෝ ගෙවල් ද කරවා තුන් රටේ වාසය කරන භික්ෂූන් වහන්සේලා එහි වැඩමවා, පණ්ඩිත වූ ඒ රජතෙම ඒ භික්ෂූන් විෂයෙහි මහත් වූ පූජා පැවැත්වීය. <span class="gatha-number">23</span> ධර්මකීර්ති මහා ස්ථවිරයන් වහන්සේ ප්‍රමුඛ පන්තිස් නමක් වූ භික්ෂු සංඝයා පවරා, මහා උත්සව පවත්වමින් තුන්සිය පස් පණස් නමක් යහපත් කුල පුත්‍රයන් ද <span class="gatha-number">24</span> තෝරා ගෙන උපසම්පදාව ද ලබා දුන්නේ ය.</p>
  <div class="subhead">පාරිශුද්ධ දානමය පුණ්‍යකර්මය</div>
  <p>පෙර පාටලීපුත්‍ර නගරයෙහි විසුවා වූ <span class="gatha-number">25</span> මහාසේන නම් නරපතියා, දහසක් භික්ෂු සංඝයාට දිනපතා දන් වළඳවා එයින් ද තෘප්තියට නො පැමිණියේ ය. උදාර වූ <span class="gatha-number">26</span> අදහස් ඇති බැවින් හෙතෙම ‘මා විසින් ම වස්තු ශුද්ධිය කොට (තමාගේ ම ශ්‍රමයෙන් උපයා ගත් දෙයින්) දානය දෙන්නෙමි’ යි සිතා රාජ්‍ය සැප සම්පත් හැර දමා, උතුරු මදුරා පුරයට ගොස් කුලී වැඩ කොට ලබා ගත් ධාන්‍යයෙන් ශ්‍රද්ධාවෙන් දුන් දානය ගැන ද මේ රජතුමා අසා තිබුණේ ය.</p>
  <p>එබැවින් ශ්‍රද්ධාවෙන් දානයෙහි ඇලුනා වූ <span class="gatha-number">27</span> පණ්ඩිත වූ මේ රජතෙම, තමාගේ ම කාය බලයෙන් ‘දස හැල්’ (වී කුරුණි දහයක් වැපිරිය හැකි) කුඹුරක් අස්වද්දා, එයින් ලබා ගත් ධාන්‍යයෙන් ම මනා කොට දානයක් පැවැත්වීය.</p>
  <div class="subhead">අවවාද සහ සමාප්තිය</div>
  <p><span class="gatha-number">28</span> තෙරුවන් කෙරෙහි පැහැදුණා වූ හෙතෙම දෙදහස් එකසිය අසූ දෙකක් <span class="gatha-number">29</span> සිවුරු පූජා කළේ ය. ඒ රජතෙම පන් ලක්ෂ දහසක් ධනය දන්දීම <span class="gatha-number">30</span> කොට පින්කම් කරවීය. නරේශ්වර තෙම ඇතුන් සහ අශ්වයන් හැට දෙදෙනෙක් ද, <span class="gatha-number">31</span> හාරසිය පණහක් ගවයන් හා මී ගවයන් ද පූජා කළේ ය. කුසල් කැමති වූ හෙතෙම මේ ආදි වූ නොයෙක් ක්‍රමයෙන් පින්කම් කොට ස්වර්ග මාර්ගය පිරිසිදු කර ගත්තේ ය.</p>
  <p>මෙසේ අනුන්ගේ යහපතෙහි නිරන්තරයෙන් ඇලුනා වූ, ශ්‍රද්ධාව ඇත්තා වූ, <span class="gatha-number">32</span> අතිශයින් පණ්ඩිත වූ නරේන්ද්‍ර තෙම, තමා ලැබූ ශරීර ආදියෙහි නිසරු බව දැනගෙන, නානාවිධ වූ සැප ලබා දෙන්නා වූ නොයෙක් පින් මනා කොට සිදු කළේ ය යි දැනගන්න. එබැවින් ඝෝර වූ සංසාර දුකෙහි මහත් වූ බිය ඇති ජනයෙනි, සංසාරය මෙනෙහි කොට ශරීර ආදියෙහි පවතින්නා වූ සියලු ලෝභය දුරු කරව්. අලස නො වී පින් රැස් කරව්.</p>
  <p>මෙහි ප්‍රමාණය මෙතෙකින් හුදී ජනයාගේ පහන් සංවේගය පිණිස කළ මහාවංශයෙහි ජයබාහු ආදිය සතත රාජ දීපන නම් වූ අනූ දෙවන පරිච්ඡේදය නිමියේ ය.</p>
  <nav class="bottom"><a class="button prev" href="3-87.html"><i class="material-icons">arrow_back</i>91. පරාක්‍රමබාහු රජු සහ ජයවර්ධනපුර කෝට්ටේ අසිරිය</a><a class="button next" href="3-89.html">93. මායාදුන්නේ සහ රාජසිංහ රජුන්ගේ පුවත <i class="material-icons">arrow_forward</i></a></nav>
</div>
    </div>
    <div id="toast"></div>
    <script src="../common/jquery-3.4.1.min.js"></script>
    <script src="../common/clipboard.min.js"></script>
    <script src="../common/book.js"></script>
</body>
</html>