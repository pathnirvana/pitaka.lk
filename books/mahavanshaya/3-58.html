<!DOCTYPE html>
<html>
<head>
    <meta charset="UTF-8">
    <title>60. ලෝක ශාසන සංග්‍රහය - මහාවංශය</title>
    <meta name="description" content="මහාවංශය - සිංහල පරිවර්තනය">
    <meta property="og:type" content="article">
    <meta property="og:title" content="60. ලෝක ශාසන සංග්‍රහය - මහාවංශය"> <!--For facebook link previews -->
    <meta property="og:image" content="https://pitaka.lk/books/common/og-books-500x300.png">
    <meta property="og:image:type" content="image/png">
    <meta property="og:image:width" content="500">
    <meta property="og:image:height" content="300">
    <meta name="viewport" content="width=device-width, initial-scale=1">
    <meta name="apple-mobile-web-app-capable" content="yes">
    <meta name="mobile-web-app-capable" content="yes">
    <link rel="icon" type="image/png" sizes="96x96" href="../common/favicon-96x96.png">
    <link rel="stylesheet" href="../common/book.css"/>
</head>
<body>
    <div book-folder="mahavanshaya" style="width: 100%; max-width: 800pt; margin: 0pt auto; height: 100%; display: flex; flex-flow: column; align-content: center;">
        <div class="content">
  <nav class="top"><a class="button" href="../index.html"><i class="material-icons">home</i></a><i class="material-icons">navigate_next</i><a class="button" href="index.html#3-58"><i class="material-icons">toc</i>මහාවංශය</a><i class="material-icons">navigate_next</i><a class="button" href="3.html">පරිච්ඡෙද</a></nav>
  <div class="heading-bar">
    <h2>60. ලෝක ශාසන සංග්‍රහය</h2><i class="material-icons star-icon undefined" data-bookmark="{&quot;ids&quot;:[3,58],&quot;headings&quot;:[&quot;පරිච්ඡෙද&quot;,&quot;60. ලෝක ශාසන සංග්‍රහය&quot;],&quot;book&quot;:{&quot;name&quot;:&quot;මහාවංශය&quot;,&quot;folder&quot;:&quot;mahavanshaya&quot;}}">star_outline</i><i class="material-icons share-icon" file-name="3-58.html">share</i>
  </div>
  <div class="subhead">පොළොන්නරුව නගරය සවිමත් කිරීම හා උපසම්පදාව නැවත පිහිටුවීම</div>
  <p>
    <span class="gatha-number">1</span> ඒ විජයබාහු රජතෙම කුලවත් ජනයා තෝරාගෙන, රාජ්‍ය ආරක්‍ෂාවට සුදුසු පරිදි තම රැකවරණයෙහි යොදවා ගත්තේය. <span class="gatha-number">2</span> එතුමා පොළොන්නරුවෙහි නොයෙක් දොරටුවලින් යුත් වූ ද, හුණු පිරියම් කිරීමෙන් මනාව බබළන්නා වූ ද, හාත්පසින් දිග පළල ඇති වූ ද, <span class="gatha-number">3</span> ගැඹුරු දිය අගලකින් යුක්ත වූ ද, උස් වූ සමතලා මළුවකින් සමන්විත වූ ද, සතුරන් විසින් විනාශ කළ නොහැකි වූ ද, උස් වූ ස්ථිර පවුරක් කරවූයේය.
  </p>
  <p>
    <span class="gatha-number">4</span> එකල ලක්දිව උපසම්පදා කර්මය සිදු කිරීම සඳහා අවශ්‍ය ගණ පූරක භික්ෂූන් වහන්සේලා ප්‍රමාණවත් නොවූහ. <span class="gatha-number">5</span> එබැවින් බුදු සසුන පවත්වාගෙන යාමට කැමති සිත් ඇති රජතුමා, ඉක්බිති රාමඤ්ඤ (බුරුම) රටෙහි <span class="gatha-number">6</span> අනුරාධ නම් මිතුරු රජු වෙත පඬුරු සහිත වූ දූතයන් යැවීය. එතුමා ඒ රටින් <span class="gatha-number">7</span> තුන් පිටකයෙහි පරතෙර ගියා වූ ද, ශීලාදී ගුණයන්ට වාසස්ථානයක් වූ ද, ස්ථවිර සම්මත වූ භික්ෂූන් වහන්සේලා ගෙන්වා ගත්තේය. <span class="gatha-number">8</span> ඒ රජතෙමේ උන් වහන්සේලාට උදාර වූ පූජාවන් පවත්වා, නොයෙක් ආකාරයෙන් පැවිදි උපසම්පදා කරවා, බොහෝ සේ අටුවා සහිත ත්‍රිපිටකය ද උගන්වා, ලක්දිව පිරිහෙමින් තිබූ බුදු සසුන බැබළවූයේය.
  </p>
  <div class="subhead">වෙහෙර විහාර ඉදිකිරීම හා සංඝයාට අනුග්‍රහ දැක්වීම</div>
  <p>
    <span class="gatha-number">9</span> එතුමා පුලස්ති පුරය (පොළොන්නරුව) තුළ පිහිටි ඒ ඒ තැන්හි අතිශයින් මනහර වූ <span class="gatha-number">10</span> බොහෝ විහාරයන් කරවා, තුන් නිකායම වාසී වූ ශ්‍රමණයන් වහන්සේලා එහි වාසය කරවා උදාර වූ සිව්පසයෙන් සංග්‍රහ කළේය. දසතින්ම ඉන්ද්‍රඛීල ස්තම්භවලින් මනහර වූ ද, <span class="gatha-number">11</span> පවුරු හා දිය අගලකින් යුක්ත වූ ද, පස් මහල් මහා ප්‍රාසාදයකින් බබළන්නා වූ ද, හාත්පස <span class="gatha-number">12</span> යහපත් වූ ආවාස පේළියකින් මොනවට බබළන්නා වූ ද, මිනිසුන්ගෙන් ගැවසුණු ඉඩකඩ ඇති, බබළන බාහිර දොරටු ඇත්තා වූ ද, රත්නත්‍රය පිහිට කොට ඇත්තා වූ උතුම් විහාරයක් <span class="gatha-number">13</span> ඒ රජතෙම කරවා තුන් නිකාය වාසී වූ භික්ෂු සංඝයා හට පූජා කළේය.
  </p>
  <p>
    <span class="gatha-number">14</span> හෙතෙම සංඝයාට පිදිය යුතු දන් වැටුප් පිණිස එහි වාසය කරන්නා වූ ප්‍රධානීන් සමග ඇළිසර නම් රට පූජා කළේය. එහි ශ්‍රමණයන් වහන්සේලා නොයෙක් සිය ගණන් වස්වා, <span class="gatha-number">15</span> හෙතෙම නිරන්තරයෙන් උදාර වූ සිව්පසය පැවැත්වූයේය. <span class="gatha-number">16</span> හෙතෙම ඉතා වටිනා මනරම් දළදා මැදුරක් කරවා දළදා වහන්සේට නිරන්තරයෙන් මහා පූජා පැවැත්වූයේය. සමූහයා හා එක්ව කටයුතු කිරීමෙන් බැහැර වූ <span class="gatha-number">17</span> හෙතෙම දිනපතා උදෑසන සොඳුරු වූ දහම් මැදුරෙහි හිඳ ධම්මසංගණී ප්‍රකරණය පරිවර්තනය කළේය. නැටුම් ආදිය හා සුවඳ මල් ආදී වූ <span class="gatha-number">18</span> නොයෙක් පූජා පවත්වන ශ්‍රද්ධා සම්පන්න වූ එතුමා හිසින් බුදුන් වැන්දේය.
  </p>
  <p>
    <span class="gatha-number">19</span> පරිත්‍යාගයෙහි ශූර වූ ඒ රජතෙම දඹදිවින් ආවා වූ බොහෝ වූ <span class="gatha-number">20</span> පණ්ඩිතයන්ට, ඒකාකාරයෙන් දිය යුතු ධන දානයෙන් සංග්‍රහ කළේය. සැම කල්හි දහම් ගුණෙහි ඇළුණා වූ හෙතෙම ධර්ම දේශකයන් වහන්සේලාට නොයෙක් ආකාරයෙන් පුද සත්කාර කොට සද්ධර්මය දේශනා කරවූයේය.
  </p>
  <div class="subhead">දානමාන පින්කම් හා රාජ්‍ය තාන්ත්‍රික ගැටුම්</div>
  <p>
    <span class="gatha-number">21</span> හෙතෙම තුන් වරක් බැගින් තමාගේ බරට සමාන (තුලාභාර) වස්තුව දුප්පතුන්ට දන් දුන්නේය. පොහෝ දිනවල අතිශයින් පිරිසිදු ලෙස පෙහෙවස් ද විසී ය. රජතෙමේ අවුරුදු පතා <span class="gatha-number">22</span> ‘දණ්ඩිස්සර’ නම් දානයක් දුන්නේය. ත්‍රිපිටකය ලියවා භික්ෂු සංඝයාට පූජා කළේය. හෙතෙම ඉතා වටිනා මිණි මුතු ආදී රුවන් යවා දඹදිව පිහිටි මහා බෝධිය <span class="gatha-number">23</span> නොයෙක් වර පිදවූයේය.
  </p>
  <p>
    <span class="gatha-number">24</span> කර්ණාට රජු විසින් ද සොළී රජු විසින් ද එවන ලද්දා වූ, මහත් වූ පඬුරු ගෙන මෙහි ආවා වූ රාජ දූතයන් මිහිපල් තෙමේ දුටුවේය. එයින් <span class="gatha-number">25</span> සතුටු වූ සිත් ඇති හේ තෙමේ ඒ දූත දෙපිරිසට මනාකොට සංග්‍රහ කරවා, <span class="gatha-number">26</span> ඔවුන් අතුරෙන් පළමු කොට කර්ණාට දූතයන් සමග සිය දූතයන්ට සාර පඬුරු දී කර්ණාට රජු වෙත යැවී ය.
  </p>
  <p>
    <span class="gatha-number">27</span> සොළී රජතෙම තම රටට පැමිණි සිංහල දූතයන්ගේ කන් නාසා ආදිය බලහත්කාරයෙන් කපා දමා, ඔවුන් <span class="gatha-number">28</span> ඉතා විරූපී භාවයට පත් කළේය. එකල්හි විපතට පත් වූ ඔවුහු මෙහි අවුත් සොළියා විසින් තමන්ට කළ සියල්ල රජු හට කීහ. <span class="gatha-number">29</span> උසස් ලෙස දිලිසෙන අභිමානයක් ඇත්තා වූ හේ තෙමේ, සියලු ඇමතිවරුන් මැදට පැමිණියේ, දෙමළ දූතයන් කැඳවා සොළී රජුට මෙසේ පණිවිඩයක් දැන්වීය.
  </p>
  <p>
    “<span class="gatha-number">30</span> එක දිවයිනකවත් සේනාව නැතිවම මහා මුහුද මැද අප දෙදෙනාගේ යුද්ධයෙන් බාහු බල පරීක්ෂාව හෝ සිදුවේවා. එසේ නොමැති නම් සියලු සේනාව <span class="gatha-number">31</span> සන්නද්ධ කොට තොපගේ රාජ්‍යයෙහි හෝ තොප කැමති වෙනත් දේශයකදී හෝ ඒ <span class="gatha-number">32</span> යුද්ධය කරනු ලැබේවා. මා විසින් කියන ක්‍රමයෙන්ම තොපගේ <span class="gatha-number">33</span> ජනාධිපති තෙමේ ක්‍රියා කළ යුත්තේ වේ” යැයි කියා, ගැහැණු ආභරණවලින් සරසන ලද ඒ දූතයන් වහාම සොළී රජු කරා යවා, ඉක්බිති සේනාව ගෙන අනුරාධපුරයට ගියේය.
  </p>
  <div class="subhead">වේළක්කාර කැරැල්ල සහ විජයග්‍රහණය</div>
  <p>
    <span class="gatha-number">34</span> සොළී රටට ගොස් යුද්ධ කරනු පිණිස මන්‍තොටට (මැටිවල් තොටට) හා මඟ තොටට ද සෙනෙවියන් දෙදෙනෙකු යැවීය. <span class="gatha-number">35</span> යුද්ධය පිණිස සේනාව සොළී රට යවන අතරතුර, සෙනෙවියන් නැව් හා මාර්ගෝපකරණ සූදානම් කරමින් සිටින <span class="gatha-number">36</span> කල්හි, රජුගේ තිස් වෙනි රාජ්‍ය වර්ෂය වූ කල්හි, ‘වේළක්කාර’ යන නම් ඇත්තා වූ <span class="gatha-number">37</span> සේනා සමූහයෝ එහි (සොළී රටට) යන්නට අකමැති වී, විරුද්ධව මතැතුන් මෙන් කිපී සේනාපතීන් දෙදෙනා මරා උඬඟු වී මුළු පොළොන්නරුව පැහැර ගත්හ.
  </p>
  <p>
    <span class="gatha-number">38</span> පුතුන් තුන් දෙනෙක් සහිත වූ රජුගේ නැගණිය ද අල්වා ගෙන, <span class="gatha-number">39</span> බලහත්කාරයෙන් රජ මාළිගය ද දැවූහ. ඒ රජ තෙම වහා නික්ම දකුණු <span class="gatha-number">40</span> දෙසට ගොස්, ‘වාතගිරි’ නම් පර්වතයෙහි සාර වූ වස්තුව තබ්බවා, සිංහ වික්‍රම ඇත්තා වූ යුවරජ වූ වීරබාහු විසින් ද, මහා බලසම්පන්න සේනා සමූහයා විසින් ද හාත්පසින් <span class="gatha-number">41</span> පිරිවරා ගන්නා ලද්දේ, නැවත පොළොන්නරුවට පැමිණ දරුණු යුද්ධ කරමින් ඉදිරියට ආවා <span class="gatha-number">42</span> වූ කැරලි කාර සේනා සමූහයන් ක්ෂණයෙන් ම පලවා හැරියේය.
  </p>
  <p>
    මරන ලද තම සේනාපතීන්ගේ <span class="gatha-number">43</span> ඇට සැකිලි තිබූ දර සෑය පිරිවරා, සතුරුවූ කැරලි නායක සේනාපතියන් කණුවල පිටිතොල බැඳ, දැඩි බැම්මෙන් බඳවා හාත්පසින් දැල්වූ ගිනි දැලින් <span class="gatha-number">44</span> දැවී ය. මිහිපති තෙමේ එහි කැරලි ගැසූවන්ගේ ගම් විනාශ කරවා ලක්දිව පොළොව <span class="gatha-number">45</span> සියලු ආකාරයෙන් කටු (සතුරන්) රහිත කළේ ය.
  </p>
  <p>
    සොළියා සමග යුද්ධ කිරීමට තමන් <span class="gatha-number">46</span> විසින් නියම කරන ලද කාල සීමාව වරදවා නොගෙන, ඒ රජතෙමේ තමන්ගේ පන්සාළිස් වන වර්ෂයෙහි සන්නද්ධ වූ සේනාව ගෙන මුහුදු වෙරළට පිවිස, ඔහුගේ ඉදිරියට <span class="gatha-number">47</span> ඒම බලමින් කිසි කලක් එහි විසුවේය. එහෙත් රජතෙමේ සොළියා නො ආ බැවින් ඔහු වෙත දූතයන් යවා නැවත අවුත් පොළොන්නරුවෙහි බොහෝ කලක් විසී ය.
  </p>
  <div class="subhead">වාරි කර්මාන්ත සහ සංවර්ධන කටයුතු</div>
  <p>
    <span class="gatha-number">48</span> මහාහෙළිය, සරෙහෙරුය, මාදැත්තා ය යන නම් වූ ද, <span class="gatha-number">49</span> කටුන්නරුය, පඬාවිය, කල්ලගල්ලිකය යන නම් ඇති වැව් ද, එරංගල්ල නම් වූ වැව ද, දිගුවත් නම් වැව ද, මණ්ඩවාටක නම් වැව ද, කිතු ය, <span class="gatha-number">50</span> අක්බාපව් ය යන නම් ඇති වැව් ද, වලාහස්සය, මදාරතලය, කිඹුලහෙබය යන වැව් ද, පත්පහන් වැව, කාන නම් වැව යන මේ <span class="gatha-number">51</span> වැව් හා අන්‍ය වූ බිඳී ගිය බැමි ඇති බොහෝ වූ වැව් සෑම කල්හි දිළිඳු ජනයා කෙරෙහි බැඳුනා වූ වැඩ කැමති සිත් ඇත්තේ බැඳවීය.
  </p>
  <p>
    <span class="gatha-number">52</span> ඒ මිහිපති තෙම ඒ ඒ තැන්හි කඳුරුවල සහ ගංගා ඔයවල දිය නවත්වා <span class="gatha-number">53</span> වේලි බඳවා රට සුභික්ෂ කරවීය. හෙතෙමේ බිඳී ගියා වූ තලවතු නම් මෝ ඇළ බඳවා මින්නේරි වැව දියෙන් පිරවීය.
  </p>
  <div class="subhead">ආගමික පුනර්ජීවනය සහ වෙහෙර විහාර ප්‍රතිසංස්කරණය</div>
  <p>
    <span class="gatha-number">54</span> විහාරයන්හි අභය දීමේ චාරිත්‍රය (විහාර නිර්භය චාරිත්‍රය) කඩ කළා වූ <span class="gatha-number">55</span> බැවින්, ඊට වන්දි වශයෙන් සිය මෙහෙසිය සර්ව ප්‍රකාරයෙන් සියලු අයිතිවාසිකම්වලින් මුදවා, ගෙල අල්වා පිට කරවා (දාසියක සේ සලකා), පසුව මහා සංඝයා හා සමාදාන කරවා තමාගේ සංඝ ගෞරවය ලොවට <span class="gatha-number">56</span> පහළ කරවීය. මාගම තුන් නිකායට අයත් වූ ද සොළීන් විසින් විනාශ කරන ලද්දා වූ <span class="gatha-number">57</span> දාගැප් ද, ථූපාරාම දෙකෙහි දාගැප් ද බැඳවීය. මෑණියන්ගේ සොහොන් බිම <span class="gatha-number">58</span> ද, එසේම පියාණන්ගේ සොහොන් බිම ද මහත් වූ ආවාස පසක් කරවීය.
  </p>
  <p>
    <span class="gatha-number">59</span> බුලවටියෙහි ද එසේම කරවීය. පඬාවිය ද, පාඨින වෙහෙර ද, ඌරුවෙල් <span class="gatha-number">60</span> නම් වෙහෙර ද, දෙව්මඬල ගිරිය ද, මීගොඩ වෙහෙර ද, සිහිල්ගම් ලෙන <span class="gatha-number">61</span> ද, දඹකොළ නුවර වෙහෙර ද, මියුගුණ වෙහෙර ද, <span class="gatha-number">62</span> දඹකොළ වෙහෙර ද, එසේම ගිරිකඩ වෙහෙර, එසේම පරගම් <span class="gatha-number">63</span> වෙහෙර ද, කසගල් නම් වෙහෙර ද, සඳගිරි වෙහෙර ද, වෙන්ගැමි වෙහෙර ද, මහසෙන්නම් ගම වෙහෙර ද, එසේම අනුරාධපුරයෙහි බෝ ගෙය ද යන මේ ආදී වූ දිරා ගිය නොයෙක් විහාරයන් ඒ රජතෙම <span class="gatha-number">64</span> ප්‍රතිසංස්කරණය කරවීය. ඒ සඳහා වෙන් වෙන් වශයෙන් ගම් ද දුන්නේය.
  </p>
  <div class="subhead">ශ්‍රී පාද වන්දනාව සහ සමාජ සත්කාර</div>
  <p>
    <span class="gatha-number">65</span> “සමන්කුළු පව්වෙහි පිහිටි මුනිරජහුගේ පා සටහන වන්දනා කිරීම පිණිස දුකසේ යා යුතු මග යන්නා වූ මනුෂ්‍යයෝ සියල්ලෝම පීඩාවට පත් නො වෙත්වා” යි සිතා, <span class="gatha-number">66</span> දන් වැටුප් පිණිස හැල් කෙත් ආදියෙන් සමෘද්ධ වූ ගිලීමලය නම් ගම පූජා කළේය. කෙසෙල් ගම් මාර්ගය ද, එසේම ඌව රට මාර්ගය ද සඳහා වෙන් වෙන් වශයෙන් ගම් දී <span class="gatha-number">67</span> දාන ශාලා ද කරවීය. රජතෙමේ අනාගත කාලයෙහි රජ දරුවෝ ඒ ගම් <span class="gatha-number">68</span> ආපසු නොගනිත්වා යි සිතා අකුරු කොටවා ගල් ටැම් ද පිහිටුවීය.
  </p>
  <p>
    ඒ රජතෙමේ <span class="gatha-number">69</span> ලාභස්ථානවාසී වූ (ආරණ්‍යවාසී නොවන) ශ්‍රමණයන්ට අතුරුවිට නම් ගම ද, එසේම සඟුළු ගම ද, <span class="gatha-number">70</span> සිරිමඬගල් ගම ද දුන්නේය. ව්‍රත සමාදන් වී ජීවත් වන ආරණ්‍යවාසී ශ්‍රමණයන්ට හෙතෙම <span class="gatha-number">71</span> සිවුපසය දුන්නේය. හෙතෙමේ ඒ ශ්‍රමණයන්ගේ නෑයන්ට ද භෝග උපදින ගම් දුන්නේය. ශීත සෘතුවෙහි පොරෝනයන් ද, ගිනි කබල් ද, නානා ඖෂධ ද බොහෝ <span class="gatha-number">72</span> සේම භික්ෂු සංඝයාට දුන්නේය. නුවණැත්තා වූ හෙතෙම නොයෙක් වර සියලු පිරිකර ද, එසේම අට පිරිකර ද සකස් කොට භික්ෂු සංඝයාට දුන්නේය.
  </p>
  <p>
    ලාභස්ථානවාසී භික්ෂූ සංඝයාගේ පසුම්බි වැටුප් පිණිස ද, සෑ ආදිය පුදන <span class="gatha-number">73</span> පිණිස වත් පිළිවෙත් කරන්නන්ට ද, පෙර රජ දරුවන් විසින් දෙන ලද යම් <span class="gatha-number">74</span> වරප්‍රසාද රුහුණෙහි වී නම්, ඒ සියල්ල අඩු නොකොට හෙතෙම පෙර පරිද්දෙන්ම තැබ්බවීය. බලවත් වූ හෙතෙමේ කොර වූවන්ට ශක්තිමත් වූ ගොනුන් දුන්නේය. දයාවෙහි ඇළුණා වූ හේ තෙමේ කවුඩු බලු ආදීන්ටත් බත් දුන්නේය.
  </p>
  <div class="subhead">සාහිත්‍ය පෝෂණය හා රාජකීයයන්ගේ පින්කම්</div>
  <p>
    <span class="gatha-number">75</span> මහා කවියෙකු වූ හෙතෙම නොයෙක් කවි කරන්නන්ට ප්‍රවේණි ගම් <span class="gatha-number">76</span> හා බොහෝ වූ ධන සමූහයක් දුන්නේය. කවීන්ද්‍රයෙකු වූ හේ තෙමේ රජ ඇමති ආදීන්ගේ පුත්‍රයන් විසින් කරන ලද ශ්ලෝකයන් අසමින් සුදුසු පරිද්දෙන් <span class="gatha-number">77</span> ඔවුන්ට ධනය දුන්නේය. අන්ධ ජනයාට ද, කොර වූවන්ට ද වෙන් වෙන් වශයෙන් ගම් දුන්නේය. නොයෙක් දේවාලයන්ට ද පෙර දෙන ලද දේ නො පිරිහෙළුවේය. <span class="gatha-number">78</span> ඒ රජ තෙමේ අනාථ වූ වැන්දඹු කුල කාන්තාවන්ට සුදුසු පරිද්දෙන් ගම් ද, බත් හා වස්ත්‍ර ද දුන්නේය.
  </p>
  <p>
    <span class="gatha-number">79</span> සිංහල කවි (එළු කව්) කිරීමෙහි මහත් නුවණැත්තා වූ ඒ රජතෙම සිංහල කාව්‍යකරුවන් අතුරෙන් අග්‍ර වූයේය. යහපතෙහි බැඳුණු ආදර ඇත්තා <span class="gatha-number">80</span> වූ ඒ උප රජ (වීරබාහු) තෙමේ, බුදුගුණ නම් වෙහෙරෙහි සොළීන් විසින් විනාශ කරන ලද <span class="gatha-number">81</span> සෑය බැඳවීය. මසුරු මල හැර දන් දෙන ස්වභාවය ඇත්තා වූ හේ තෙමේ, <span class="gatha-number">82</span> ඉක්බිති ඒ උතුම් වෙහෙරට ගම්වර දී නිරන්තරයෙන් මනා කොට පුද පැවැත්වූයේය. <span class="gatha-number">83</span> හේ තෙමේ ම ඒ වෙහෙර උපවාර වනය වෙත ස්ථිර වූ, මහ දිය <span class="gatha-number">84</span> ඇති මහ වැවක් බැඳවීය.
  </p>
  <p>
    රජුගේ දියණිය වූ යශෝධරා තොමෝ කපුරු මල් නම් <span class="gatha-number">85</span> වෙහෙරෙහි තහවුරු වූ සිත්කළු වූ මහ පිළිම ගෙයක් කරවීය. රජුගේ සිය රැජින තොමෝ ගලතුරු සුමුවෙහි (ගලතුරු ඔය මුව විටෙහි) ප්‍රසාදය උපදවන්නා වූ උස් වූ මහ ප්‍රාසාදයක් <span class="gatha-number">86</span> කරවීය. එකල ඒ රජුගේ නොයෙක් ඇමතිවරු ද, අන්තඃපුර ජනයා ද නොයෙක් පරිද්දෙන් නොයෙක් පින් රැස් කළෝය.
  </p>
  <div class="subhead">රජුගේ අභාවය</div>
  <p>
    මෙසේ ලක්දිව රජු <span class="gatha-number">87</span> ලක්දිව අනුශාසනා කරන කල්හි, හික්මුණා වූ උප රජ තෙමේ (වීරබාහු) දරුණු වූ <span class="gatha-number">88</span> මරුවා විසින් වසඟ කරන ලද්දේය (මිය ගියේය). ඔහුට කළ යුතු සියලු අවමංගල කටයුතු <span class="gatha-number">89</span> සමාප්ත කොට, භික්ෂූන්ගේ කැමැත්තෙන් ජයබා කුමරුහට යුවරජ තනතුර දුන්නේය. ඉක්බිත්තෙන් ඈපා පදවිය විකුම්බා කුමරුහට දී, ඉන් පසු <span class="gatha-number">90</span> ගජබා යයි ප්‍රසිද්ධ වූ ඔහුගේ පුතු උපන් කල, මහ ඇමතියන් හා මන්ත්‍රණය කොට රාජ පුත්‍රයාගේ අභිවෘද්ධිය කැමති වූයේ මුළු රුහුණ දී එහි විසීමට යැවීය. නැවත හෙතෙම එහි ගොස් මහා නාහුල් නම් පුරය රාජධානි කොට එහි වාසය කළේය.
  </p>
  <p>
    <span class="gatha-number">91</span> මෙසේ විජයබාහු නම් රජතෙම නොපැකිළුණා වූ අණසක මෙහි පස්පණස් (55) අවුරුද්දක් පවත්වා, බුදු සසුන ද ක්‍රෑර දෙමළ සේනාව විසින් උපද්‍රව කරන ලද ලෝකය ද වර්ධනය කොට, සිය පිනින් හටගත් ඒ මහත් ඵලය දක්නට මෙන් දෙව්ලොවට නැංගේය.
  </p>
  <p>
    මෙතෙකින් හුදී ජනයාගේ ප්‍රසාද සංවේගය පිණිස කළ මහාවංශයෙහි ‘ලෝක සාසන සංග්‍රහ කරණ’ නම් වූ හැටවෙනි අධියර නිමි.
  </p>
  <nav class="bottom"><a class="button prev" href="3-57.html"><i class="material-icons">arrow_back</i>59. විජයබාහු රජුගේ රාජ්‍ය විචාරීම සහ පවුල් සබඳතා තහවුරු කිරීම</a><a class="button next" href="3-59.html">61. සිව් රජුන්ගේ පුවත <i class="material-icons">arrow_forward</i></a></nav>
</div>
    </div>
    <div id="toast"></div>
    <script src="../common/jquery-3.4.1.min.js"></script>
    <script src="../common/clipboard.min.js"></script>
    <script src="../common/book.js"></script>
</body>
</html>