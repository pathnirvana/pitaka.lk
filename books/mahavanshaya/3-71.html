<!DOCTYPE html>
<html>
<head>
    <meta charset="UTF-8">
    <title>75. රුහුණු රට දිනා ගැනීම - මහාවංශය</title>
    <meta name="description" content="මහාවංශය - සිංහල පරිවර්තනය">
    <meta property="og:type" content="article">
    <meta property="og:title" content="75. රුහුණු රට දිනා ගැනීම - මහාවංශය"> <!--For facebook link previews -->
    <meta property="og:image" content="https://pitaka.lk/books/common/og-books-500x300.png">
    <meta property="og:image:type" content="image/png">
    <meta property="og:image:width" content="500">
    <meta property="og:image:height" content="300">
    <meta name="viewport" content="width=device-width, initial-scale=1">
    <meta name="apple-mobile-web-app-capable" content="yes">
    <meta name="mobile-web-app-capable" content="yes">
    <link rel="icon" type="image/png" sizes="96x96" href="../common/favicon-96x96.png">
    <link rel="stylesheet" href="../common/book.css"/>
</head>
<body>
    <div book-folder="mahavanshaya" style="width: 100%; max-width: 800pt; margin: 0pt auto; height: 100%; display: flex; flex-flow: column; align-content: center;">
        <div class="content">
  <nav class="top"><a class="button" href="../index.html"><i class="material-icons">home</i></a><i class="material-icons">navigate_next</i><a class="button" href="index.html#3-71"><i class="material-icons">toc</i>මහාවංශය</a><i class="material-icons">navigate_next</i><a class="button" href="3.html">පරිච්ඡෙද</a></nav>
  <div class="heading-bar">
    <h2>75. රුහුණු රට දිනා ගැනීම</h2><i class="material-icons star-icon undefined" data-bookmark="{&quot;ids&quot;:[3,71],&quot;headings&quot;:[&quot;පරිච්ඡෙද&quot;,&quot;75. රුහුණු රට දිනා ගැනීම&quot;],&quot;book&quot;:{&quot;name&quot;:&quot;මහාවංශය&quot;,&quot;folder&quot;:&quot;mahavanshaya&quot;}}">star_outline</i><i class="material-icons share-icon" file-name="3-71.html">share</i>
  </div>
  <div class="subhead">අනුරාධපුර පුරවරය අලුත්වැඩියා කිරීම</div>
  <p><span class="gatha-number">1</span> ඉක්බිති නරශ්‍රේෂ්ඨ වූ පරාක්‍රමබාහු රජතුමා, සොළි සේනාව විසින් සියලු ආකාරයෙන් වනසන ලද, තමන්ගේ මුල් රාජධානිය වූ ඒ අනුරාධපුරය නැවත ගොඩනැගීමට අදහස් කළේය. <span class="gatha-number">2</span> ජීවමාන ශාස්තෘන් වහන්සේගේ දැවී දහසක් හා පාද නිම්වළලු ඇති මංගල චක්‍ර ලක්ෂණයෙන් හෙබියා වූ පාද ස්පර්ශයෙන් පවිත්‍ර කළ භූමියක් හෙයින් ද, <span class="gatha-number">3-4</span> මහර්ෂීන් වහන්සේගේ ශ්‍රී මහා බෝධීන් වහන්සේගේ දකුණු ශාඛාව සහ ද්‍රෝණයක් පමණ ධාතූන් වහන්සේලා පිහිටි ප්‍රදේශයක් හෙයින් ද, එම භූමිය අතිශයින් පිදිය යුතු යැයි සිතා ඒ නගරය ප්‍රතිසංස්කරණය කරවීමට පටන් ගත්තේය. <span class="gatha-number">5-6</span> පසුව විචක්ෂණ බුද්ධියක් ඇති ඒ රජතුමා, එක් ප්‍රධාන අමාත්‍යවරයෙකු කැඳවා තමා කැමති වූ ආකාරයෙන් එම කාර්යය සිදු කරන ලෙස ඔහුට අණ කළේය.</p>
  <p><span class="gatha-number">7</span> ඉක්බිති ඒ අමාත්‍යවරයා ද රජුගේ ආඥාව සියලු ආකාරයෙන් නොවෙනස්ව, තම හිසින් පිළිගෙන දෑත් එක්කොට ඇඳිලි බැඳ අනුරාධපුරයට ගියේය. එහි ගොස් ක්ෂේත්‍ර විධානයෙහි දක්ෂ වූ හෙතෙම සියලු රාජාඥාවන් ඒ ආකාරයෙන්ම ඉටු කිරීමට ආරම්භ කළේය. <span class="gatha-number">8-9</span> ඉක්බිති නුවණැති ඒ ඇමති තෙමේ, පෙර රජවරුන්ගේ රාජධානි සීමාවෙහි පවුරු, අනුපවුරු, වීථි, ප්‍රාසාද සහ තොරණ ද, මනරම් වූ පොකුණු, උයන් සහ උද්‍යාන ද පෙර තිබූ ආකාරයෙන්ම නොබෝ කලකින් කරවීය.</p>
  <p><span class="gatha-number">10-11</span> පසුව රුවන්වැලි මහ සෑය ආදී වූ තුන් නිකායට අයත් දාගැබ් ද, ලෝවාමහාපාය ආදී බොහෝ වෙහෙර විහාර ද කරවීය. <span class="gatha-number">12</span> තමා විසුවා වූ ද, දොරටු, අට්ටාල සහ තොරණවලින් යුක්ත වූ ද, දුටුවන්ගේ සිත් පිනවන සඳැල්ලෙන් සිත්කළු වූ රාජාංගනයකින් සහිත රූමත් මාලිගාවක් ද කරවීය. <span class="gatha-number">13</span> මේ ආදී වූ සමෘද්ධියෙන් යුක්තව සියලු නුවර පෙර තිබූ ආකාරයෙන්ම කරවීය. මෙසේ ම ඒ රජතුමා පෙර රජවරුන් බොහෝ දෙනෙකු විසින් කරවන ලද කර්මාන්ත එක් ස්වකීය අමාත්‍යවරයෙකු ලවා වහා නිම කරවූයේය. <span class="gatha-number">14-16</span> (ඒ එසේමැයි) නොයෙක් ජාතීන්හි රැස් කළා වූ කුසල බලයට භාජනය වූ නුවණැත්තන්ගේ සියලු මනදොළ ඒකාන්තයෙන්ම යහපත් ලෙස සිදුවේ මැයි.</p>
  <div class="subhead">පරාක්‍රම පුරය ගොඩනැගීම සහ රාජ්‍ය පාලනය</div>
  <p><span class="gatha-number">17</span> ඊට ඉක්බිතිව නුවර දොරටු සහ තොරණින් යුක්ත වූ, පවුරු දිය අගල්, වීථි, මාලිගා සහ ආපනශාලා වලින් හෙබියා වූ ද, සීලාදී ගුණ යෝග ඇති නොයෙක් සිය ගණන් භික්ෂූන් වහන්සේලාගේ වාසය පිණිස කරන ලද ප්‍රාසාදයන්ගෙන් හෙබියා වූ ද නගරයක් කරවීය. <span class="gatha-number">18</span> ආරාමයන්ගෙන් සිත්කළු වූ, දෙවියන්ගේ ආලකමන්දා නුවර මෙන් පොහොසත් වූ, සියල්ලෙන් පිරුණා වූ, සුභික්ෂ වූ, හැම කල්හි මනුෂ්‍ය සමූහයාගෙන් ගැවසී ගත්තා වූ ‘පරාක්‍රම’ නම් නුවර ද මහා ප්‍රඥා ඇති ඒ රජතුමා කරවීය.</p>
  <p><span class="gatha-number">19-21</span> ඊට ඉක්බිතිව මේ සිංහල ද්වීපයෙහි ඒ ඒ ජනපදවල සිටියා වූ මහා අමාත්‍යවරුන් ලවා, ඒ ඒ දනව් වැසි මහජනයා පීඩාවට පත් නොකොට, ඒ ඒ දනව්වෙන් ලැබිය යුතු අයබදු ද විනාශ නොවන පරිදි යම් යම් ක්‍රමයකින් ලබා ගත හැකි නම් එලෙස අණ කළේය. <span class="gatha-number">22-23</span> පසුව මාසයක් පාසා සතර පෝය දිනවලදී සියලු ලක්දිව වැව් ආදී සියලු තැන්වල ගොඩ සහ දියෙහි හැසිරෙන්නා වූ මුවන්, මසුන් ආදී සතුන්ට ප්‍රඥා සම්පන්න වූ, කිසිවෙකුගෙන් භයක් නැත්තා වූ ඒ රජතුමා අභය දානය දුන්නේය.</p>
  <div class="subhead">රුහුණු දේශයේ කැරැල්ල</div>
  <p><span class="gatha-number">24</span> පසුව මාණාභරණ රජු මියගිය කල්හි රුහුණු රට වැසි බොහෝ සාමන්තයෝ තමන්ට පිහිටක් නැති බව සිතූහ. <span class="gatha-number">25</span> ඔවුහු පරාක්‍රමබාහු රජුගේ ස්වභාවය නොදන්නා හෙයින් භයින් තැති ගත් සිත් ඇත්තෝ වූහ. <span class="gatha-number">26</span> බිය හේතුවෙන් ඒ රජු හට තමන්ව දක්නට නොගොස්, තමන් කළ අපරාධය ක්ෂණයක් පාසා සිහි කරන්නෝ වූහ. <span class="gatha-number">27</span> කල් ගත වෙද්දී ඔවුන්ගේ භීතිය දෙගුණ වූ කල, ඒ නරේන්ද්‍ර ශ්‍රේෂ්ඨයාගේ අන්‍යයන් විසින් ඉක්මවිය නොහැකි වූ උදාර වික්‍රමාන්විත ක්‍රමය සියලු ආකාරයෙන් දැන දැනත්, <span class="gatha-number">28-29</span> “උපන් වැඩුණු රටෙහි එක දවසකුදු ජීවත්ව හිඳීම යහපතැ”යි සිතමින් අන්‍ය වූ යා යුතු මගක් නොදත්තෝ වූහ. <span class="gatha-number">30</span> “ගංගා, පර්වත සහ දුර්ග මාර්ග ආදියෙන් යුක්ත වූ මේ ජනපදය සතුරු සේනාවකට කිසි කලෙකත් දැකීමට හෝ යටත් කර ගැනීමට නොහැකිය” යැයි සිතා ඔවුහු සුගලා නම් රාජ මාතාව වෙත පැමිණියහ.</p>
  <p><span class="gatha-number">31</span> ඔවුහු ඇය අමතා, “මාණාභරණ රජුගේ මරණය හේතුවෙන් යම් ශෝකයක් වී ද, දේවියනි, ඒ ශෝකය ඒකාන්තයෙන් ඔබගේ සිත නොපෙළාවා. <span class="gatha-number">32-33</span> අප ජීවත්වන තාක් කල් නොයෙක් දුර්ග මාර්ගවලින් යුක්ත වූ අපගේ මේ ජනපදයට ඒකාන්තයෙන් කවරෙක් නම් ඇතුළු වන්නේ ද?” <span class="gatha-number">34</span> යන මේ ආදී බස්වලින් ඒ රාජිනියට කරුණු හඟවා සියල්ලෝ සමගි වූහ. ඔවුහු සියලු දුර්ගස්ථානයන්හි රට සීමාව දක්වා ඇතුන් විසින්වත් සොලවාලිය නොහැකි බොහෝ බලකොටු සාදා ගත්හ. <span class="gatha-number">35</span> ඊට වටා දිය අගල් කප්පවා, එහි යකඩ කූරු බඳු වූ තියුණු කටු අතුරවා, කපා හෙළන ලද ගස්වලින් මාර්ගයන් ද දුෂ්කර කොට, පසුව රටවැසි ඒ සියල්ලෝ රජුට එරෙහි වූවෝ වූහ. <span class="gatha-number">36</span> එකම මහ බලකොටුවක නොයෙක් දහස් ගණන් යෝධයන් රඳවා යුද්ධය පිණිස සූදානම් වූහ. <span class="gatha-number">37-38</span> ඔවුහු කැසපට බැඳගත්තෝ, බොහෝ වූ සන්නාහ සහ ආයුධ ඇතිව, මහා බල ඇතිව, අතිශයින් සාහසික ලෙස එහි රැඳී සිටියහ.</p>
  <div class="subhead">සුගලා දේවියගේ මැදිහත්වීම</div>
  <p><span class="gatha-number">39</span> සුගලා රාජිනිය ද විමසා බැලීමට තරම් නුවණක් නැති බැවින් හා තම ප්‍රකෘතියෙන්ම දුෂ්ට බැවින්, දරුණු ව්‍යසනයට උරුමකම් කියන ඔවුන්ගේ බස් පිළිගත්තාය. <span class="gatha-number">40-41</span> තමා සතු මැණික්, මුතු ආදී බොහෝ වස්තු ද, එසේම දළදා පාත්‍රා ධාතූන් වහන්සේලා සන්තක වූ බොහෝ වස්තු ද, ගින්නෙහි දමන්නියක් මෙන් සියල්ල ඔවුන්ට වියදම් කළාය. කළ යුතු දේ සහ නොකළ යුතු දේ පිළිබඳව නුවණක් නොමැති වූ ඕ තොමෝ, <span class="gatha-number">42</span> ඔවුන්ට තනතුරු ද දී, තමා ද ඔවුන් ලවා රජුට විරුද්ධකම් කරවීමට පටන් ගත්තාය.</p>
  <p><span class="gatha-number">43</span> අනුන් විසින් යටපත් කළ නොහැකි විකුම් ඇති පරාක්‍රමබාහු නරේන්ද්‍රයා ද ඒ පුවත අසා, ලීලාසහිත මිහිරි සිනාවෙන් සිනාසෙමින්, යුද්ධයට දක්ෂ වූ රාක්ෂ නම් සෙනෙවියා කැඳවීය. <span class="gatha-number">44</span> ඒ පුවත ඇසූ පරිද්දෙන් තත්වාකාරයෙන් ඔහුට කියා, “තොප වහා ගොස් නැගී එන සතුරු සේනා නැමැති ලැව් ගින්න, <span class="gatha-number">45</span> ඊතල වර්ෂා හෙළීමෙන් සියලු ආකාරයෙන් නිවා දමව. <span class="gatha-number">46</span> ඒ දනව්ව රැකීමට තැබිය යුත්තන් තබා වහා එව” යයි කියා මහා බල ඇති ඔහුව පිටත් කර හැරියේය.</p>
  <div class="subhead">රාක්ෂ සෙනවිතුමාගේ මෙහෙයුම</div>
  <p><span class="gatha-number">47</span> එකල කොටසර රටවැසි සිංහල සහ කේරළ භටයෝ, වේලක්කාර බලකායත් සමග රැස්ව සාකච්ඡා කළහ. “පරාක්‍රම නරේන්ද්‍රයා විසින් රුහුණු රට ගැනීම පිණිස <span class="gatha-number">48</span> ඇමැතියන් සහිත ප්‍රසිද්ධ බොහෝ යෝධයෝ එවන ලද්දෝය. <span class="gatha-number">49</span> මේ අතරතුර අපි රජරට අල්ලා ගනිමු” යයි මන්ත්‍රණය කොට සියල්ලෝ එක්බස්ව මහා යුද්ධයක් පටන් ගත්හ.</p>
  <p><span class="gatha-number">50-51</span> අවනත කරගත් සියලු රජවරුන් ඇති පරාක්‍රමබාහු රජ තෙමේ, රථ වාහන සහ බලසෙන් සහිත වීර වූ කිහිප දෙනෙක් ඇමැතියන් එහි යවා මැරිය යුතු ජනයන් මරවා දැමීය. එහි බොහෝ ගම් ගණවැසි භික්ෂූන්ට පූජා කරවා තවත් නොයෙක් ගම් රාජභෝගවලට අයිති කරවීය. <span class="gatha-number">52</span> එහි ද පසමිතුරන්ගෙන් හටගත් භය තුරන් කරවා, කිසිදු තැනක භයක් නැති පරිදි එය සමනය කරවීය.</p>
  <p><span class="gatha-number">53</span> ඉක්බිති රාක්ෂ නම් ඒ සෙනෙවි තෙමේ, ඒ මහරජුගේ අණ පෙරටුව හිසින් පිළිගෙන, වීර වූයේ, මහා යසස් ඇත්තේ, පොළොන්නරුවෙන් නික්ම ‘බරබ්බල’ නම් ප්‍රදේශයට ගොස් එහි කඳවුරු බැඳ ගත්තේය. <span class="gatha-number">54</span> රට වැසියන් සහිත රුහුණු සියලු මහා සේනාවෝ ඔහු පැමිණි බව ක්‍රමයෙන් අසා, <span class="gatha-number">55</span> “අපි ජීවත් වන්නෙමු; එහෙත් අපගේ රාජ්‍ය සීමාව පැනගෙන මොහුට මෙහි එන්නට ඉඩ නොදෙමු” යි මෙසේ කරන ලද දැඩි තීරණ ඇත්තෝ වූහ. <span class="gatha-number">56-57</span> මහත් බලාත්කාර ක්‍රියා ඇත්තෝ ව, ස්වකීය ජීවිතයෙහි ආශාව රහිත ව, යුද්ධ කිරීමෙහි ඉතා කැමැති ව එතැනටම පැමිණියහ. </p>
  <p><span class="gatha-number">58</span> පසුව රාක්ෂ නම් සෙනෙවි තෙමේ ඒ සේනාව සමග දරුණු යුද්ධ කරමින්, <span class="gatha-number">59</span> බොහෝ බල සේනා මරවමින්, ඔවුන් විසින් මාර්ගයෙහි කපා හෙළන ලද ගස් කපා දමමින් ‘කටුවන’ නම් ස්ථානයට ගියේය. <span class="gatha-number">60</span> මහා බල ඇති හෙතෙම එහි බලකොටුවක් සාදාගෙන සිටියා වූ සතුරු සේනාව හා යුද්ධ කොට, ඒ කොටුව බිඳ ඇතුල්ව නොයෙක් දහස් ගණන් යෝධයන් ජීවිතක්ෂයට පත් කළේය. <span class="gatha-number">61-62</span> එයින් පිටත්ව ‘අම්බල’ නම් තැනට ගිය අතර, එහි සිටි සේනාව සමගත් යුද්ධ කොට එහි බල කොටුවක් බිඳ සියලු ඒ යුද්ධ භූමිය මස් ලෙයින් පූර්ණ කළේය. <span class="gatha-number">63</span> එයිනුත් නික්ම ‘සැවැත්’ නම් මහ කොටුව ද බිඳ බොහෝ භටයන් මරා දැමීය.</p>
  <p><span class="gatha-number">64</span> ඒ ඉදිරියෙහි ‘දිවාචන්දන්තාබාට’ බල කොටුවෙහි ද, ඊට ඉදිරියෙහි ඒ මහ වනයෙහි මහ පර්වතවලින් ගහන වූ මැද කොටසෙහි ද, <span class="gatha-number">65</span> කපා හෙළන ලද නොයෙක් මහ ගස් හේතුවෙන් බැස ගත නොහැක්කා වූ මිනිසුන්ගේ යාම් ඊම් වර්ජිත වූ මහමග ගව්වක් දෙකක් පමණ දුර වූ වෙනෙහි ද, <span class="gatha-number">66</span> මද කිපුණ ඇතුන් විසින් පවා සොලවාලිය නොහැකි මහ දොරවල් ඇති, අතිශයින් ළඟා විය නොහැකි බලකොටු හතක් ද පිළිවෙළින්ම කරවා ගත්හ. <span class="gatha-number">67-68</span> එකක් පාසා තමන් විසූ බල කොටුව සතුරු සේනාවට “ඒකාන්තයෙන් ඇතුල්වීමට ඉඩ නොදෙන්නෙමු” යි සියලු ආකාරයෙන් කරන ලද දැඩි ගිවිසුමෙන් යුක්ත පසමිතුරු සෙන් හා කීප මාසයක් රෑ දාවල් දරුණු යුද්ධ කොට, ඇමැතියන් සහ නොයෙක් දහස් ගණන් යෝධයන් මරවමින් මහත් බල ඇති ඒ රාක්ෂ සෙනෙවි තෙමේ එහි ම විසී ය.</p>
  <div class="subhead">රජතුමාගේ නව උපක්‍රමය</div>
  <p><span class="gatha-number">69</span> වීර වූ පරාක්‍රම මහා රජතුමා පොළොන්නරු නුවර වසමින් ඒ සෙනෙවියාගේ මේ යුද්ධ ක්‍රමය දූතයන් මාර්ගයෙන් අසා මෙසේ සිතිය: <span class="gatha-number">70</span> “ලාමක වූ කැරලිකාර වූ ඔවුන් හා මෙතෙක් කල් සම ව යුද්ධ කිරීම සියලු ආකාරයෙන් ම සුදුසු නැත. <span class="gatha-number">71</span> මා විසින් කියන ලද උපදෙසින් දොරටු සහිත සියලු බලකොටු බිඳ හෙළා, විශාල වූ සියලු සේනාව මරවා ඒ විස්තරය තත්වූ පරිද්දෙන් කියා වහා මා වෙත එව” <span class="gatha-number">72</span> යි මෙසේ ආඥා කොට, බොහෝ යෝධයන් ද ලබා දෙමින්, <span class="gatha-number">73-74</span> එම යුද්ධ භූමිය වෙතට ස්වකීය රාජ භවනයෙහි වසන සංග්‍රාම උපායෙහි දක්ෂ වූ ‘භූතාධිකාරී’ව යැවූයේ ය.</p>
  <p><span class="gatha-number">75</span> ඉක්බිති ඒ මහා අමාත්‍යවරයා පුලස්තිපුර නගරයෙන් (පොළොන්නරුවෙන්) නික්ම, <span class="gatha-number">76</span> රාක්ෂ සේනාධිනායකයා හා එක්ව, මහා බල ඇත්තේ ශ්‍රීමත් නරශ්‍රේෂ්ඨයාගේ ආඥාවට විරුද්ධ නොවී ක්‍රියා කළේය. <span class="gatha-number">77</span> මී හරක් හම්වලින් කළ සන්නාහ කරවා ගෙන, මහ සෙන් සරසා ගෙන මහ යුද්ධ කොට නොයෙක් සිය ගණන් බොහෝ වූ යෝධයන් මරවමින්, <span class="gatha-number">78</span> පිළිවෙළින් කරවූ සත් බලකොටු බිඳුවා දැමීය. <span class="gatha-number">79</span> එයින් නික්ම ‘කෑලවත්ත’ යයි නම් ලද ගමට ගියාහු, නැවත එහිදු ඝෝර වූ ඉතා බියකරු යුද්ධ කොට එයිනුදු නික්ම ‘වටරක්ගොඩ’ ට ගියහ. <span class="gatha-number">80</span> එකල එහි දී නානා දිශාවෙන් පැමිණියා වූ සතුරු සෙන් මරවා, ‘දළවඩුන්’ නම් ගම්හි මහ යුද්ධ කොට එයිනුදු ගොස් ‘සොහොවුරා’ නම් ගම්හි මහ යුද්ධ කළහ. <span class="gatha-number">81-82</span> එයින් රාක්ෂ සෙනෙවි තෙම ‘ලොග්ගල’ සිටි සතුරු සෙන් පැරදවීමට බොහෝ බල සෙන් යවා බොහෝ යෝධ සහස්‍රයන් තමා වෙත ද රඳවා ගත්තේය.</p>
  <p><span class="gatha-number">83</span> මේ අතරතුර “සෙනෙවි අධිකාරී ගනිමු” යි කියා පැමිණියා වූ මහ සෙන් මරවා හෙතෙම ජය ගත්තේය. <span class="gatha-number">84</span> පලා ගොස් ලොග්ගල සිටියා වූ මහත් චතුරංගිනී සේනාව ද, එහි සිටි සතුරු සෙන් විනාශ කරමින්, <span class="gatha-number">85-86</span> ඔවුන් සතු වස්තු සම්භාරය සියලු ආකාරයෙන් පැහැර ගෙන සේනාධිනාථයන් විසූ තැනට ම පැමිණියාහ. එම සේනා දෙක එක්ව ‘මැදගමට’ ගොස්, එහි ද ලොග්ගල සිටි සෙනෙවි අධිකාරීන් හා එක්ව සටන් කළහ. <span class="gatha-number">87</span> “දළදා ස්වාමීන් ද, පාත්‍රා ධාතුව ද ගැනීමට ඉඩ නොදෙමු” යි දැඩි තීරණයක් ගෙන ‘කටුදොර’ නම් ගම්හි සිටි සතුරු සේනාව හා මහ යුද්ධ කොට සතුරු සේනාව මරා දැමූහ. <span class="gatha-number">88-90</span> පසුව ‘උදුන්දොර’ ට ගොස් එහි බලකොටු තනා සිටි සතුරු සෙන් හා දරුණු යුද්ධ කොට, දොරටු සහිත බලකොටු බිඳ ඇතුල් වී බොහෝ සතුරන් මරවා බල වාහන සරහා ගෙන ඒ ගම විසූහ. <span class="gatha-number">91</span> ඉක්බිති සුගලා රාජිනිය ද දළදා සහ පාත්‍රා ධාතූන් වහන්සේලා රැගෙන ‘උරුවෙල්’ නම් ස්ථානයට පලා ගියාය.</p>
  <p><span class="gatha-number">92-93</span> තව ද දිගා වැව සිටි සතුරු සෙන් විනාශ කිරීම පිණිස පරාක්‍රම නරේන්ද්‍රයා විසින් බල සෙන් සහ යවන ලද ‘කීර්ති’ නම් අධිකාරී තෙමේ ද, ‘කීර්ති ජීවිත පුස්තකී’ (නිලධාරියා) තෙමේ ද, අන්‍ය වූ මහා ප්‍රධානයෝ ද සරසන ලද මහත් බල වාහන ඇතිව පිටත් වූහ. <span class="gatha-number">94</span> ඔවුහු එරාහුලු දිශාවෙන් ගොස් ‘ගිවලබා’ නම් ගමෙහි සිටි සතුරන් හා බිහිසුණු යුද්ධ කොට එහි බල කොටුව ද බිඳ දැමූහ. <span class="gatha-number">95-96</span> නොමඳ ලෙස සතුරන් ද නසා එයින් ඔබ්බට ගොස් නැවත ‘උඩුගම’ ට ගොස් එහි බලකොටු කොට ගෙන, <span class="gatha-number">97</span> තුන් මසක් නිරන්තරයෙන් මහ යුද්ධ පවත්වා මහ සෙන් පලවා හැරියහ. ඉන් ඉක්බිතිව ‘හිහොබු’ නම් වූ තැන බල කොටු බැඳ, ඉන් දිය අගල් කප්පවා කටු අතු අතුරුවා සෙනග රැස් කරවා ගත්හ. <span class="gatha-number">98</span> හැම කල්හි යුද්ධයට සූදානම් ව සිටි සතුරු සෙන් හා බිහිසුණු මහ යුද්ධ කොට දොරටු සහිත ඒ සියලු බල කොටු බිඳ ඇතුල් වූහ. <span class="gatha-number">99</span> ඉක්බිති ඊතල වැස්සක් වැස්වීමෙන් ළං විය නොහැකි යුද්ධ කොට ඉනිදු නික්ම ගියහ. <span class="gatha-number">100</span> ‘කිරින්ද’ නම් ගම ගව්වක් පමණ තන්හි පෙර සේම බල කොටු බැඳ සිටි සතුරු සෙනග පෙර සේම බිඳ දමා, <span class="gatha-number">101</span> මහ බල ඇති ඔව්හු ‘දිගා වැව’ නම් ස්ථානයෙහි කඳවුරු බැඳ ගත්හ.</p>
  <div class="subhead">ධාතූන් වහන්සේලා ආරක්ෂා කරගැනීමේ සටන</div>
  <p><span class="gatha-number">102</span> දීර්ඝ දර්ශීන් අතුරෙන් ශ්‍රේෂ්ඨ වූ පරාක්‍රම නරේන්ද්‍රයා ද එහි සිටි ඇමැතියන්ට මෙසේ හසුන් යැවී ය. <span class="gatha-number">103</span> “යුද්ධයෙහි පැරදී පලායන සතුරෝ වනාහි උතුම් වූ පාත්‍රා සහ දළදා ධාතු ස්වාමීන් වහන්සේලා රැගෙන බිය වැදී මුහුදෙන් එතෙර යන්නාහ යි මා විසින් අසන ලදී. <span class="gatha-number">104</span> එසේ කළහොත් මේ ලංකාද්වීපය හිස් වන්නේ ය. <span class="gatha-number">105</span> වැලිත් මේ ලක්දිව්හි මැණික්, මුතු ආදී අගනා නන් රුවන් වර්ගය විද්‍යමාන කල්හිත් සියලු ආකාරයෙන් අසදෘශ වූ රත්නයන් වන්නේ ධර්මස්වාමීන් වහන්සේගේ දළදා සහ පාත්‍රා ධාතූන් වහන්සේලා දෙදෙනා ය. <span class="gatha-number">106-108</span> තව ද සාර වූ බොහෝ වූ ධනයන් වියදම් කොට, සන්නාහ ආයුධ සහිත යෝධයන් අතුරු නැතිව රැස් කොට ගෙන, මේ උතුම් වූ ලක්දිව නිරවුල් කොට සකස් කරන්නා වූ මා විසින් කරන ලද මහත් උත්සාහය ද ඒකාන්තයෙන් නිෂ්ඵල වන්නේ ය.”</p>
  <p><span class="gatha-number">109</span> “නන් රුවන් රැසින් උතුරා බබළන අගනා කිරුළෙන් මාගේ හිස සැරසූ නමුදු, මහර්ෂීන් වහන්සේගේ දළදා සහ පාත්‍රා වහන්සේලා දෙදෙනාගේ උතුම් පහස ලැබීමෙන් (හිස මත තබා ගැනීමෙන්) පමණක් එය පවිත්‍ර වන්නේ ය. <span class="gatha-number">110-112</span> එහෙයින් බල වාහන සහිත සියල්ලෝම එකමුතුව, මා විසින් කියන ලද උපදේශයත් නොවරදවා, සම්පූර්ණයෙන්ම සතුරු සෙන් වනසා දළදාව හා පාත්‍රා වහන්සේ වහා එවව්” යයි කියා හසුන් යැවී ය.</p>
  <p><span class="gatha-number">113-115</span> කීර්ති නම් අධිකාරීහු ද දිගා වැව් මණ්ඩලයේ වසමින් ඒ රජුගේ හසුන් හිසින් පිළිගෙන, සෙනග සහිත බොහෝ ඇමතියන් රැස් කරවා ගෙන සේනානායක අධිකාරීන් සිටි තැනට පැමිණියේ ය. <span class="gatha-number">116</span> ඉක්බිති වහාම රට වැසි මහ සේනාව සහ වර්ගිකයෝ ද, සියලු ඇමතියන් සමග බොහෝ වූ සන්නාහ ආයුධ ඇතිව යුද්ධයෙහි සැරසී ගත්හ. <span class="gatha-number">117</span> ඔවුහු නො පසුබස්නා වීර්ය ඇතිව, වේගවත් ඉරියව් ඇතිව ‘උදුන්දොර’ නම් ගමට යුද්ධ කිරීමට පැමිණියහ.</p>
  <p><span class="gatha-number">118</span> “අප අයත් රට මැදට වන් සතුරන් අතුරෙන් එක සතුරෙකුටවත් පලා යන්නට ඒකාන්තයෙන් ම ඉඩ නොදී, සතුරන් පලායන මාර්ගයෙහි ද බලකොටු බැඳ, දෙතුන් ගවු පමණ තැන මාර්ගය ද යා නොහැකි කළෙමු” යි සිතූහ. <span class="gatha-number">119</span> සතුරන් වසන ප්‍රදේශය හාත්පස නානාවිධ ධාන්‍යයන්ගේ පැමිණීම ද වළකා, සියලු සතුරු සේනාව ම දුබල බවට පත් වූ කල, <span class="gatha-number">120</span> ඊතල වර්ෂාවෙන් ළං විය නොහැකි මහ යුද්ධ කොට සතුරන් මරන්නෙමු යයි සිතා, <span class="gatha-number">121-122</span> යට කී ආකාරයෙන් මහ බලකොටු බැඳ ගෙන යුද්ධයට ලොල් ව රැඳී සිටියහ.</p>
  <p><span class="gatha-number">123</span> ඉක්බිති භූතාධිකාරී ද, රාක්ෂ සේනාධිනායක තෙමේ ද, කීර්ති නම් අධිකාරී ද යන රණ බිමෙහි ශූර වූවෝ මහ සෙන් සරසා ගෙන සතුරු සෙන් මැඩපවත්වමින් සිටියහ. <span class="gatha-number">124-125</span> උපදෙස් පරිද්දෙන් සියල්ලෝ එක්ව නික්ම ගෙන ඉතා දරුණු යුද්ධ කොට බොහෝ භටයන් මරවා ඉතිරියන් පලවා හැරියහ. <span class="gatha-number">126-127</span> පසුව එයිනුදු නික්මුණු මහ බලැතියෝ ‘මහරීවර’ නම් බලකොටුව ද බිඳ, එතැනින් සියල්ලෝ නික්ම ගෙන ‘වොයලගමුව’ නම් තැන රැස්ව යුද්ධ දක්ෂ වූවෝ කඳවුරු බැඳ ගත්හ. <span class="gatha-number">128</span> ඊට ඉදිරියෙහි ‘සමන්ගල්’ නම් පෙදෙසෙහි සිටි සතුරු සෙන් යට කී ආකාරයෙන් බියකුරු යුද්ධයේදී මරා දැමූහ. <span class="gatha-number">129-130</span> ඉන් ඉක්බිතිව ‘බදගුණ’ නම් තැන්හි බල කොටු බැඳ ගෙන සිටි සියලු සෙන් මහා යුද්ධයේදී බිඳ දමා, උතුම් වූ දළදා සහ පාත්‍රා ධාතූන් වහන්සේලා අත්පත් කරගෙන, මහ සෙන් විසින් පෙරටු කරන ලද්දෝ එහිම විසූහ.</p>
  <div class="subhead">සතුරන් මර්දනය සහ ධාතූන් වහන්සේලා ආරක්ෂා කිරීම</div>
  <p><span class="gatha-number">131</span> එකල මාණාභරණ රජුගේ සාමන්තයෙකු වූ, හුරුබෑදෙව් නම් වූ නුවණ මද එක් සෙන්පතියෙක් පරාක්‍රමබාහු මහරජු විසින් සිරගෙයි දැමූ දැඩි බැම්මෙන් මිදී, <span class="gatha-number">132</span> දඟගෙය කඩාගෙන පලා ගොස් රුහුණට ඇතුළු විය. ඉන්පසු පරාක්‍රමබාහු නරේන්ද්‍රයා මංජු අධිකාරී කැඳවා, <span class="gatha-number">133</span> “හුරුබෑ සෙනෙවියා සිය රටට පලා ගියේය; <span class="gatha-number">134</span> ඔහු යම් තාක් තැනක ස්ථිරව නොරැඳෙන්නේ ද ඒ තාක් ඔබ විසින් ඔහු පසුපස යා යුතුය” යි අණ කොට <span class="gatha-number">135</span> ඒ නරේශ්වරයා ඔහුව පිටත් කර යැවීය.</p>
  <p>හේ පොළොන්නරුවෙන් නික්ම සාපත්ගමු නම් ස්ථානයට ගොස් එහිදී සතුරු සේනාව හා මහා යුද්ධයක් කොට, <span class="gatha-number">136</span> එහිදී බොහෝ යෝධයන් මරවා බලකොටුවක් ද බිඳගෙන, මහා සේනාව පෙරටු කොටගෙන එහිම කඳවුරු බැඳ ගත්තේය. <span class="gatha-number">137</span> එකල්හි සිය රටවැසි සියල්ලෝ ද, බොහෝ කැරලිකරුවෝ ද, කුඩා දරුවන් දරන <span class="gatha-number">138</span> රටවැසි සියල්ලෝ ද පෙරළා එක්ව, “අපි අපගේ ප්‍රාණය ත්‍යාග කරන්නෙමු; එහෙත් දළදා සහ පාත්‍රා ධාතූන් වහන්සේලා දෙනම කිසි ලෙසකින්වත් අත් නොහරින්නෙමු” යි <span class="gatha-number">139</span> මෙසේ දැඩි තීරණයක් ගෙන, කිලිටි වූ සිතිවිලි ඇතිව, දැඩි මානයට වසඟ වූ ඒ සියල්ලෝ බත්සු නම් ගමට රැස් වූහ.</p>
  <p><span class="gatha-number">140</span> එකල රක්ෂ සෙනෙවි ද, කීර්ති අධිකාරී ද, එසේම භූතාධිකාරී ද, අන්‍ය වූ බොහෝ සාමන්තයෝ ද සතුරු සේනා හා බිහිසුණු යුද්ධ <span class="gatha-number">141</span> පවත්වන්නාහු ද, <span class="gatha-number">142</span> සතුරන් දෙදෙනෙකුට එක මගක යාමට ඉඩ නොදෙන්නාහු ද, යුද්ධයට දක්ෂ වූවෝ දළදා පාත්‍රා ධාතූන් වහන්සේලා ගෙන රාජ ගෞරවයෙන් මහත් පූජා පවත්වමින් කිසි තැනක බිය නොවී නික්මුණාහ. <span class="gatha-number">143</span> එකල දෙමටමල්ලම් නම් ස්ථානයේදී <span class="gatha-number">144</span> සියලු සතුරු සේනාව සන්නාහ සන්නද්ධ වී ආයුධ ගත් අත ඇතිව වහාම වැව් නම් තැන රැඳී සිටිමින්, <span class="gatha-number">145</span> සියලු පැත්තෙන් අවුත් බිහිසුණු වූ ලොමුදැහැගන්වන මහ යුද්ධයක් පැවැත්වූහ. <span class="gatha-number">146</span> සෙනෙවියා ඇතුළු ඒ ඇමතිවරු ද දරුණු යුද්ධයේදී මරණ ලද මිනිසුන්ගේ සිරුරෙන් ද, <span class="gatha-number">147</span> දමන ලද ආයුධවලින් ද හාත්පස පය තැබීමටවත් ඉඩක් නොදෙමින්, එතැනින් උතුම් වූ දළදා සහ පාත්‍රා ධාතූන් වහන්සේලා රැගෙන සප්පනාරුක්කිල නම් ගමට <span class="gatha-number">148</span> පැමිණියාහ.</p>
  <div class="subhead">රක්ෂ සෙනෙවිගේ මරණය සහ රජුගේ උපහාරය</div>
  <p>එකල්හි රක්ෂ සෙනෙවි තෙමේ අතීසාර රෝගයෙන් පීඩිතව, <span class="gatha-number">149</span> කර්මය වූ පරිද්දෙන් පරලොව ගියේය; සැබැවින්ම සියලු සංස්කාරයෝ නැසෙන සුළු ය. එකල මංජු සහ කීර්ති නම් වූ ඒ අධිකාරීවරු දෙදෙනා ඒ සෙනෙවිරත්හුගේ තනතුරට සුදුසු වූ ගෞරවය කිසිත් නොඅඩු කොට අවමඟුල් කෘත්‍ය කරවා, <span class="gatha-number">150</span> ප්‍රඥා සම්පන්න ඒ සෙනෙවියා මළ කල්හි ද, නර ශ්‍රේෂ්ඨයා දුර සිටි කල්හි ද, භීම වික්‍රම ඇති ඒ රජුගේ තේජසින් සියලු සේනාව එක් කරගෙන, <span class="gatha-number">151</span> කිසිවෙකුගේ හෝ කිසිදු කැළඹීමකට අවසර නොදී, ධාතූන් වහන්සේලා දෙනමට මහත් පූජා පවත්වමින් ඒ පුවත ශ්‍රීමත් නරේන්ද්‍රයා වෙත යවා වීර වූ ඔව්හු දින කිහිපයක් එහිම විසූහ.</p>
  <p>එපවත් අසා කෙළෙහිගුණ දන්නවුන් අතුරෙන් ශ්‍රේෂ්ඨ වූ ද, කටයුතු හා අකටයුතු විභාග කොට දන්නවුන් අතුරෙන් ප්‍රථම වූ ද <span class="gatha-number">152</span> පරාක්‍රමබාහු මහීපාල තෙමේ අණ කරමින්, “යම් ප්‍රදේශයක ඔවුහු ඒ සෙනෙවියා ආදාහනය කළේ ද, එහි සතර දොරක් ඇති <span class="gatha-number">153</span> මහත් දන්සලක් කරවා, සතර දිගින් එන දුප්පතුන්ට මහත් පහන් වැට තබව්” යැයි පූජා පිණිස <span class="gatha-number">154</span> හසුන් යැවීය. ප්‍රධානීන් දෙදෙනා ද සතුටු වී ඒ නියෝගය විධි වූ පරිද්දෙන් නිමවා, <span class="gatha-number">155</span> විධික්‍රම දන්නා ඔව්හු එහිම රැඳී සිටියහ. එකල්හි ඒ කැරලිකරුවෝ <span class="gatha-number">156</span> රක්ෂ සෙනෙවියා මළ හෙයින් ද, හුරුබෑ සෙනෙවියා තමන්ට ලැබුණු හෙයින් ද, <span class="gatha-number">157</span> “ජය පිණිස උත්සාහ කරමු” යැයි සිතා ඒ සියල්ලෝ ගුත්හල් මඩුල්ලට පැමිණියහ.</p>
  <div class="subhead">ධාතූන් වහන්සේලා වැඩම කරවීම</div>
  <p>එපවත් අසා පරාක්‍රමබාහු රජුගේ ඇමතියන් සහිත මහත් වූ සේනාව, <span class="gatha-number">158</span> සතුරන්ගේ බල මිරිකමින් නොයෙක් තැන්හි මහ යුද්ධ <span class="gatha-number">159</span> පවත්වමින්, සියලු පැත්තෙන් ගුත්හල් මඬල අභිමුඛ වූවාය. <span class="gatha-number">160</span> එකල්හි ඒ සියලු කැරලිකරුවෝ ඒ ගම හැර බියෙන් මාගම මඩුල්ලට පලා ගියහ. <span class="gatha-number">161</span> පරාක්‍රමබාහු රජ තෙමේ එපවත් අසා, “දළදා සහ පාත්‍රා ධාතූන් දෙනම ගමින් ගමට ගෙන යන්නවුන් විසින් යුද්ධ කිරීම ඒකාන්තයෙන්ම සෑම ආකාරයකින්ම මට රිසි නොවෙයි; <span class="gatha-number">162</span> වහාම මා වෙත ධාතු යුගලය එවව්” යැයි <span class="gatha-number">163</span> ළං විය නොහැකි පරාක්‍රම ඇති රජ තෙමේ දූතයන් මෙහෙයවීය.</p>
  <p><span class="gatha-number">164</span> සෙනෙවි අධිකාරීහු ඒ හසුන් අසා දළදා පාදා වහන්සේලා <span class="gatha-number">165</span> පොළොන්නරු නුවරට යවනු කැමැත්තෝ, එක් සාමන්තයෙකු <span class="gatha-number">166</span> ආරක්ෂාවෙහි යොදවා, කිතුල්වල් නම් ගමින් නික්ම කිරිගම දී සම්ප්‍රාප්ත වූ සතුරු සේනාව හා පෙර සේම බිහිසුණු යුද්ධ කොට, ඔවුන් ඔබමොබ පලවා හැර කිරිගමට ඇතුළු වූහ. <span class="gatha-number">167</span> ඔව්හු එහිදී ද මහ යුද්ධ කොට බොහෝ දෙනා මරවමින්, ඉන් ද නික්ම තණගල ද, යුවගිර ද, කටදොරව ද, දඹගල ද, <span class="gatha-number">168</span> යහල්පත ද යන තැන්වල එසේම මහ යුද්ධ කොට, මහා පූජාවෙන් පුදන ලද දළදා පාදා වහන්සේලා දෙනම ගෙන්වාගෙන මංජු නම් අධිකාරී වෙත යැවූහ.</p>
  <p><span class="gatha-number">169</span> සාපත් නම් ගම්හි දී නොයෙක් ලද බොහෝ භටයන් මරවා, <span class="gatha-number">170</span> දුනුමඬලායෙහි සියල්ලන් ද වසඟ කොට එහි සිටි හේ තෙමේ, දළදා පාදා වහන්සේලාට පෙර ගමන් කොට රෑ දහවල් මහ පුද පවත්වමින්, <span class="gatha-number">171</span> අඳුන්කම්නාවන් ධාතු ආරක්ෂාවෙහි යොදවා, ධාතු යුගලය මහරජු වෙත යවා, එයින් නික්ම බෝකුසල නම් ගමට ගොස් සාකච්ඡා කිරීමට සුදුසු වූයේ, <span class="gatha-number">172</span> සියලු ඇමතියන් හා මන්ත්‍රණය කරමින් මෙසේ කීය: <span class="gatha-number">173</span> “මේ වෛරීහු ප්‍රදේශය ගැන දක්ෂයෝ ය; තමන් වෙතින් අප බැහැර ගිය කල්හි ඔබමොබ පලා ගොස්, <span class="gatha-number">174</span> අප විසින් සාදන ලද තැනට වැද වසඟ කළ ජනයා පෙළති. <span class="gatha-number">175</span> අපගේ ස්වාමි වූ ජගදීශ්වර තෙමේ ද ස්වකීය උපදේශය වරදවා මොනවට සාදන ලද රජය පවා දන්නා යුද ක්‍රම ඇත්තේ තණපතකටත් නොතකන්නේ ය. <span class="gatha-number">176</span> එහෙයින් ශ්‍රීමත් උන්වහන්සේගේ උපදෙස්ම පුදන්නෝ (ගරු කරන්නෝ) වී, <span class="gatha-number">177</span> අප විසින් වසඟ කළ තැනට ඔවුහු යම් පරිද්දකින් නොවැදෙත් ද, <span class="gatha-number">178</span> එසේ ඒ ඒ තැන්හි සාමන්තයන් සහිත වූ බොහෝ සේනා වෙන් වෙන් කොට තබා, සියලු වෛරීන් මුලිනුපුටා දමා, <span class="gatha-number">179</span> ස්වාමිහුගේ චරණ පද්මය හිසින් උසුලන්නට අපි යන්නෙමු” යැයි නිශ්චය කිරීමට දක්ෂ නුවණ ඇත්තේ නිශ්චය කළේ ය.</p>
  <p><span class="gatha-number">180</span> ඉක්බිති සියලු ඇමතියෝ ඔහුගේ බස් පිළිගෙන, යුද්ධ ක්‍රමයෙන් මහසෙන් ගෙන පිටත්ව, <span class="gatha-number">181</span> නොයෙක් මාර්ග ඇති වැලිවෑසර ගමට පැමිණ එහි බොහෝ වෛරීන් ජීවිතක්ෂයට පමුණුවා, එයින් නික්ම බලගල් නම් තැන බලකොටුවක් කොට, පසුව එහි කිත්තිය සහ ලංකාපුරය යන දෙදෙනා ද අනිත් චතුරංගනී මහා සේනාවක් ද සිටුවා, සියලු ඇමතියෝ ද ප්‍රධානීහු ද මහා බල සේනාවෙන් පෙරටු කරනු ලැබූවෝ, <span class="gatha-number">182</span> දිගාවැමඩුලු නම් තැන්හි සිටි බොහෝ කැරලිකරුවන් මර්දනය කරනු පිණිස මහත් බල ඇති ඔව්හු රාජ ආඥාව පරිදි පිටත්ව ගියහ.</p>
  <div class="subhead">රාජකීය පිළිගැනීම සහ පෙරහැර</div>
  <p><span class="gatha-number">183</span> ඉක්බිති දිනන ලද සතුරු රජුන් ඇති පරාක්‍රමබාහු රජ තෙමේ, <span class="gatha-number">184</span> සතුරු වියවුල් දුරු කොට සිත්කළු පොළොන්නරු නුවර වසන්නේ, ශ්‍රද්ධා බුද්ධි ගුණයෙන් යුක්ත වූ නානා පුණ්‍යකර්මයන්ගෙන් <span class="gatha-number">185</span> හෙබියේ, මධුර ක්‍රීඩා විනෝදයෙන් ද නව නාට්‍ය රස දන්නවුන්ට අග්‍රේසරව දවස් ගෙවන්නේ, <span class="gatha-number">186</span> ධාතූන් වහන්සේලා වැඩම කරවීම අසා පරම සන්තෝෂයෙන් හා ප්‍රසාදයෙන් සම්පූර්ණ සිත් ඇත්තේ මෙසේ සිතිය: “මම යැයි කියන යමෙක් මුනිරජුන්ගේ මේ ධාතු යුග්මය දැකීමට හා නිවෙසට ලැබුවෙම් නම්, අහෝ ඒ මාගේ මහත් ලාභයෙකි; <span class="gatha-number">187</span> මාගේ ජීවිතය මනා කොට ලබන ලද්දේ ය; රාජ්‍යය සෑදීමේ ව්‍යායාමයෙහි උතුම් ඵලය මා විසින් ලබන ලද්දේ ය.”</p>
  <p><span class="gatha-number">188</span> මේ ආදී වදන් කියමින් මොනවට ස්නානය කොට, මොනවට ඇඳ පැළඳ, මනා විලවුන් ගල්වා, මොනවට සැරසුණේ, සැරසෙන ලද රජකුමරුන් හා <span class="gatha-number">189</span> ඇමතියන් පිරිවරා ගත්තේ, තරු කැළ විසින් වට කරන ලද පූර්ණ චන්ද්‍රයාගේ ලීලාවෙන්, මහ පින් ඇත්තේ යොදුනක් පමණ තැන් පෙර ගමන් කොට, <span class="gatha-number">190</span> පළමුවැනි දැක්මෙහි ද විසිතුරු අබරණින් හා මැණික් මුතු ආදී නන්වැදෑරුම් මාහැඟි රුවනින් ද, නොයෙක් ධූපයෙන් හා පහනින් ද, <span class="gatha-number">191</span> සුවඳ මලින් හා නන් සුවඳින් ද, සත්පුරුෂයන් විසින් පසසන ලද්දේ පුදා, ජීවමාන බුදුන් කෙරෙහි වැනි ආදර දක්වන ලද්දේ, <span class="gatha-number">192</span> නිරතුරු සතුටු කඳුළු දහර හෙළන්නේ, සිත හටගත් පැහැදීම නිසා පිටත ලොමුදැහැගැනීම් බඳු රෝමයන්ගෙන් <span class="gatha-number">193</span> සියලු ශරීරය හොබවමින්, මහා ප්‍රීති ප්‍රවාහයෙහි සිය මනස ගිල්වමින්, <span class="gatha-number">194</span> අමා රස දහරින් තෙමූ ගතින් යුක්ත වූවකු සේ, ධීරවර තෙමේ හිසින් දළදා කරඬුව උසුලන්නේ, හිසින් අඩ සඳ දරන චන්ද්‍රශේඛර (ඊශ්වර) ලීලා ඇත්තේ, <span class="gatha-number">195</span> එක්ව ආ සියල්ලවුන්ට ධාතු යුගලය දක්වමින්, මොනවට <span class="gatha-number">196</span> අසන ලද ආගම් ඇත්තේ, ඒ ධාතූන්ගේ ප්‍රභාවය ප්‍රකාශ කරමින්, මහ නුවණ ඇති ඒ රජ තෙමේ ඔවුන් ලවා ද මහත් පූජා කරවා, නරේශ්වර තෙමේ ධාතු යුගලය එහිම තබ්බවා, <span class="gatha-number">197</span> මොනවට සංවර කරන ලද සියලු ඉඳුරන් ඇත්තේ, ඊට මහත් ආරක්ෂාවක් ද යොදවා, නානා ප්‍රකාර පූජා කරන්නටත් නියෝග කොට, <span class="gatha-number">198</span> පහන් බැවින් යුක්ත වූ සිත් ඇත්තේම ඇමතියන් හා පිරිස් සහිතව මහ බඹා බඹ විමනට යන්නා සේ සිය මැදුරට පෙරළා ආයේ ය.</p>
  <div class="subhead">පොළොන්නරු පුර අසිරිය</div>
  <p><span class="gatha-number">199</span> ඉක්බිතිව නුවර මැද මනා දළදා ගෙයක්, මොනවට බෙදන ලද සුදම් සභාව සේ හොබවා, <span class="gatha-number">200</span> රජ ගෙදර පටන් යොදුනක් තැන් මහා අතුල් තලයක් සෙයින් සමතලා කරවා, සියලු සතුරන්ගේම විනාශයෙහි ඇළුනේ, <span class="gatha-number">201</span> හැම තැන්හි සිතියම් දරන්නා වූ, ලෝකයාට ආනන්දය ඇති කරන්නා වූ තොරණ් කරවා, <span class="gatha-number">202</span> තොරණ් යට නන් කුසුම් එල්ලෙන විසිතුරු වර්ණ පරම්පරා ඇති වියන් බැඳ, <span class="gatha-number">203</span> තොරණ් කණු එකක් පාසා නන් වර්ණ රෙදිවලින් වසා බැඳ, <span class="gatha-number">204</span> ඒ කණු මුදුන් ඡත්‍ර, චාමර පන්තීන් හා නානා පුෂ්ප කලාපයෙන් ද, <span class="gatha-number">205</span> විසිතුරු කොඩියෙන් ද, පූජාවට සුදුසු අන්‍ය වූ දෙයින් ද සරසා, මාර්ගයේ <span class="gatha-number">206</span> දෙපස පල දරන තැඹිලි හා පුන් කළසින් ද සරසවා, ත්‍රීදශේන්ද්‍රයාගේ (ශක්‍රයාගේ) සුදර්ශන වීථිය සෙයින් මාර්ග දෙපස විචක්ෂණ වූ <span class="gatha-number">207</span> රජ තෙමේ මාර්ගයන් අලංකාර කරවා, දළදා ගෙයි දොරටුව මාලකය ද <span class="gatha-number">208</span> අලකා නුවර සේ සත්පුරුෂයන් සතුටු කිරීමෙහි දක්ෂ වූ චතුර රජ තෙමේ එකෙණෙහි සරසවා, <span class="gatha-number">209</span> ඉක්බිති පෘථිවීශ්වර තෙමේ මාහැඟි එක් මහ මිණි රුවනක් කරවා, <span class="gatha-number">210</span> සුවඳ කුඩින් පුරවා රාජ්‍ය වර්ධනයට හේතු වූ දළදාව එහි වඩා, <span class="gatha-number">211</span> ඒ මිණි රුවන රුවන් මුවා කරඬුවක තබා, <span class="gatha-number">212</span> ඒ කරඬුව ඉතා අගනා රන් මුවා කරඬුවක තබා, <span class="gatha-number">213</span> ඉක්බිති ඒ පාදාව ද මාහැඟි රන් මුවා නන් රුවන් රැසින් බබළන සිත්කළු දේදුන්න බඳු <span class="gatha-number">214</span> සක් සතරෙක්හි පිහිටි ළහිරු රස් පිඬක් බඳු ඉතා සිත්කළු මණ්ඩපයක, <span class="gatha-number">215</span> මොනවට පනවන ලද මහඟු ඇතිරිලි අසුනක, සුවඳ මල් ඇතිරියක වඩා, ඡත්‍ර චාමර සංඛ ආදිය ගත් ඇත් ඇති ලම්බකර්ණයන්ගෙන් ද, අන්‍ය වූ මහා කුලවතුන් ද මණ්ඩපය හාත්පස තබන ලද්දේ ය.</p>
  <p>ආරක්ෂාවෙහි <span class="gatha-number">216</span> සමර්ථ රජ තෙමේ ආරක්ෂාවෙහි තබවා, ඒ මඩුව පිරිවරා මාහැඟි <span class="gatha-number">217</span> නොයෙක් සිය ගණන් මණ්ඩපයන්හි සර්වාභරණයෙන් සැරසුණු වීණා, වස්කුළල්, <span class="gatha-number">218</span> මිහිඟු බෙර ආදිය ඇති ජනයා විසින් ද, දිව්‍ය ගාන්ධර්ව ස්ත්‍රීන් හා සමාන ගාන්ධර්ව ස්ත්‍රීන් වෙන් වෙන් කොට සිටුවා, ඔවුන්ගේ නැටුම්, ගීයෙන් හා <span class="gatha-number">219</span> වැයුමෙන් ද පුදමින්, නන් කුසුමෙන්, දුමින් හා නන් වැදෑරුම් ගඳින් <span class="gatha-number">220</span> සියලු නුවර සුවඳ කරවමින්, බොහෝ ජනයන් පිනවමින්, <span class="gatha-number">221</span> නොයෙක් දහස් ගණන් පහන් ආලෝකයෙන් හාත්පස සියලු දිසාවන් හා එසේම අනුදිසාවන් <span class="gatha-number">222</span> ඒකාලෝක කොට, ඡත්‍ර චාමර පන්තීන් ද, විචිත්‍ර ධජ පන්තීන් ද, නානා <span class="gatha-number">223</span> වර්ගයේ පතාකාවන්ගෙන් ද සියලු අහස් කුස වසමින්, ඇතුන්ගේ කුංචනාදයෙන් ද, අශ්වයන්ගේ හේෂාරවයෙන් ද, රථයන්ගේ චක්‍ර නාදයෙන් ද, බෙර හඬින් ද, සියලු මංගල හක් ගෙඩිවල මනෝහර <span class="gatha-number">224</span> ශබ්දයෙන් ද, කාහලයන්ගේ ශබ්දයෙන් හා වන්දීන්ගේ ජය ඝෝෂාවෙන් ද, <span class="gatha-number">225</span> සාධුකාර හඬින් ද, අත්පොළසන් හඬින් ද, එසේම උස් හඬින් කරනු ලබන <span class="gatha-number">226</span> ශබ්දයෙන් ද, සියලු දිසාවන් ගිගුම් දෙවමින්, මිහිපල් තෙමේ <span class="gatha-number">227</span> සර්වාභරණයෙන් සැරසුණේ, රන් ආදියෙන් නිමවූ අලංකාර ඇති උතුම් ඇතෙකු පිට නැගී, <span class="gatha-number">228</span> නොයෙක් වාහනවල නැගුණු ඇමතිවරුන් විසින් පිරිවරනු ලැබ, මහත් වූ රාජානුභාවයෙන් උතුම් නගරයෙන් නික්ම, දළදා ස්වාමීන් හා උතුම් පාත්‍රා ධාතූන් වහන්සේ වෙත ගොස්, මැනවින් හිසෙහි ඇඳිලි බැඳ සුවඳ මලින් සිය අතින් මොනවට පුදමින් ධාතු යුගලය ගෙන ඒ රජ තෙමේ මගට පිළිපන්නේ ය.</p>
  <div class="subhead">අකාල මේඝය සහ සත්‍යක්‍රියාව</div>
  <p><span class="gatha-number">229</span> එකල ගැඹුරු හඬින් පටහ භේරීන්ගේ ස්වරය යටපත් කරමින්, ඉන්ද්‍රචාප (දේදුනු) කලාපයෙන් අහස් තලය හොබවමින්, ආලෝක සහිත විදුලි ද <span class="gatha-number">230</span> ඔබමොබ පතුරුවමින්, මොනර සමූහයාගේ අඛණ්ඩ නර්තනයට <span class="gatha-number">231</span> උපදේශක වූ, අසුන් කුර පහරින් උස්ව නගන ලද දූවිලි හා සමග <span class="gatha-number">232</span> හිරුගේ රශ්මි පන්තීන් අතුරුදහන් කොටගෙන, සියලු ආකාශ තලය අඳුරු රැසින් මුවා කරමින් දිගු බිත්ති වසා පැතිර ගෙන මහත් <span class="gatha-number">233</span> අකාල මේඝයක් පැමිණියේය.</p>
  <p>සියලු ඇමතියෝ ඒ දැක, මහ පෙරහැර වළක්වන ඝන වර්ෂාව <span class="gatha-number">234</span> වසින්නේ යැයි නැවත නැවත සිතන්නෝ, මහත් දුක් ඇති සිත් ඇත්තෝ, <span class="gatha-number">235</span> මහා ප්‍රඥා ඇති ඒ මිහිපල්හු වෙත එළඹ, “මෙහි කුමක් කටයුතු ද?” යි <span class="gatha-number">236</span> විචාළහ. එකල්හි ඒ මහා රජ තෙමේ ස්වකීය තේජසෙහි අධික බව හා මහර්ෂිහුගේ සිතට විෂය වූ ආනුභාවයන් දන්නේ, “තොපි වූ කලී <span class="gatha-number">237</span> සැක නොසිතව්; මිනිසුන්ගේ හා දෙවියන්ගේ සිත් ගන්නා සුළු වූ, අද්භූත වූ <span class="gatha-number">238</span> මෙබඳු මහත් පූජාවක් පවතිද්දී, මහ පින් ඇති, මහ නුවණ ඇති, මහ <span class="gatha-number">239</span> යසස් ඇති, ළං විය නොහැකි වික්‍රම ඇති මම ද නික්මුණෙමි. මෙහි කවර <span class="gatha-number">240</span> දෙවියෙකුට හෝ කවර මාරයෙකුට මා විසින් පවත්වන ලද ඉතා උසස් පූජාවට බාධා කළ හැකි ද? කිසි සැකයක් නොසිතා තොපි නිකම් සිටිව්” යැයි කියා නුවණැති රජ තෙමේ පෙරහැරේ නික්මුණේ ය.</p>
  <p><span class="gatha-number">241</span> එකල්හි ඒ මහා මේඝය තෙමේ ද උත්සව ස්ථානයෙන් බැහැරව <span class="gatha-number">242</span> වැසි දහරින් දැඩි ගංවතුර ඇත්තේ, සැම තැන්හි වැව් පුරවමින් තෙමේ <span class="gatha-number">243</span> මහා පූජාව ඉදිරියේ, මාර්ගයෙහි දූවිලි මැඩපැවැත්වීමට පමණක් මඳ වැස්සක් වස්සවා ප්‍රශමයට පත් විය. <span class="gatha-number">244</span> ඒ අද්භූතය දැක සියලු නුවර වැස්සෝ ද, ප්‍රියශීලී නොයෙක් සිය ගණන් භික්ෂූන් ද, “ඇත්තේ මැයි, මේ පිනෙක, ප්‍රඥාවෙක, මේ සර්වඥයන් කෙරෙහි භක්තියෙක, මේ යසසෙක, මේ තේජසෙක, මේ වික්‍රම විශේෂයෙක් ඒකාන්තයෙන් අපගේ මහත් වූ පිනකින් ලක්දිව පහළ වූයේ ය” යි <span class="gatha-number">245</span> මේ ආදී වූ විස්මය දනවන වදන් කියන්නෝ මහත් වූ ස්තුති ඝෝෂාවෙන් සියලු දිසාවන් පිරවූහ.</p>
  <p><span class="gatha-number">246</span> ඉක්බිති ඒ ධරණීපාල තෙමේ පෙර නොදක්නා ලද ආනුභාවයට සුදුසු මහ සැණකෙළි පවත්වමින් දළදා පාදා වහන්සේලා <span class="gatha-number">247</span> දෙනම දළදා ගෙට වඩා ගෙනවුත්, නුවණ ඇති වීර තෙමේ සියලු <span class="gatha-number">248</span> පුලස්ති නගරයෙහි (පොළොන්නරුවෙහි) සත් රැයක් මුළුල්ලෙහි ස්වර්ග ලෝකයට සමාන වූ පූජා පැවැත්වීය. <span class="gatha-number">249</span> මෙසේ බලා සිටින ජනයාගේ ප්‍රමෝදය, මදය, විස්මය හා සම්බ්‍රමයට එකම හේතුව වූ මහත් වර ධාතු පූජාවක්, අවනත වූ <span class="gatha-number">250</span> සාමන්ත රජුන් ඇති පරාක්‍රමබාහු නම් රජ තෙමේ මනා කොට කරවීය.</p>
  <div class="subhead">මූලික සටන් සහ බලකොටු අත්පත් කර ගැනීම</div>
  <p><span class="gatha-number">1</span> එකල්හි මහා බල ඇති සියලු ඇමතිවරු ද, යුධ ප්‍රධානීන් ද දිගාවැමඩුලු (දිගාමඩුල්ල) ප්‍රදේශය අත්පත් කරගනු වස් පිටත් වූහ. <span class="gatha-number">2</span> ඔවුහු ‘ස්‍යවනවියල’ නම් ස්ථානයේදී මහා යුද්ධයක් කොට, <span class="gatha-number">3</span> එහි දොළොස් දොරටුවක් ඇති බලකොටුව සියලු ආකාරයෙන් බිඳ දැමූහ.</p>
  <p>ඉන්පසු එයින් පිටත් වී ගොස්, <span class="gatha-number">4</span> ‘ගොමගමු’ නම් ස්ථානය ද, ‘යගම’ නම් බලකොටුව ද, ‘බලගල’ නම් කොටුව සහ බලගල ප්‍රදේශය ද මහා යුද්ධ කොට සතුරු සේනාවන් පරදවා, <span class="gatha-number">5</span> ‘බලගල’ බලකොටුවෙහි බලවාහන සහිතව ඒ සියලු දෙනා කඳවුරු බැඳ ගත්හ. ඉක්බිති ඇමතිවරු සහ ප්‍රධානීහු එයින් ද නික්ම මල්වතු මණ්ඩලයෙහි මහ යුද්ධයක් කළහ.</p>
  <p><span class="gatha-number">6</span> එහිදී වටගම් පහණ ද, මුලුන නම් ගම ද, සෙන්ගෙන් නම් ගම ද, <span class="gatha-number">7</span> බොගමු නම් ස්ථානය ද, වඳුරාගම ද, ගලලමඨික ගම ද යන ඒ ඒ තැන්වල, <span class="gatha-number">8</span> භීතිය උපදවන ක්‍රම ඇති මහා යුද්ධ කරන්නා වූ ඔවුහු ‘කිතුල්වල්ගමු’ නම් ගමට ගියහ. <span class="gatha-number">9</span> එහි හාත්පස තුන් ගව්වක් පමණ ප්‍රමාණයේ බොහෝ ආවරණ සහිත වූ මහා බලකොටුවක් සාදාගෙන සිටියා වූ සතුරු සේනාව හා මහා යුද්ධයක් පවත්වා, <span class="gatha-number">10</span> බොහෝ භටයන් මරවා සතුරන්ට භය උපදවමින් ඔවුහු එහිම කඳවුරු ලා ගත්හ.</p>
  <p><span class="gatha-number">11</span> එකල්හි සියලු කැරලිකරුවෝ ”අපි මුළු රටම වසඟයට ගනිමු” යි සිතා දිගාවැමඩුල්ල දෙසට නික්මුණාහ. <span class="gatha-number">12</span> ‘කිතුල්වල්ගම්’ හි සිටියා වූ ඇමතිවරු ද ඒ පුවත ඒ ආකාරයෙන්ම අසා බොහෝ භටයන් යැවූහ. <span class="gatha-number">13</span> ඒ සියලු දෙනා රාත්‍රී දෙකකින් විසි ගව්වක් පමණ මග ගෙවා ගොස් මහා යුද්ධ කොට සතුරන් මරා, නැවත යුද්ධයකට උත්සාහ නොකරන පරිද්දෙන් භිය ගන්වා ජයග්‍රහණය කර, <span class="gatha-number">14</span> පෙරළා එම ස්ථානයටම පැමිණියහ.</p>
  <p><span class="gatha-number">15</span> එකල්හි ඒ සියලු ඇමතිවරු එම ගම සමීපයෙහි ‘ඈපාදොඹකඩ’ නම් ස්ථානයේ බලකොටුවක් සාදාගෙන, <span class="gatha-number">16</span> තුන්හල මණ්ඩලයෙහි සිටි සතුරන් හා මහා යුද්ධ කොට, එසේම ‘සොරඹගමුවෙහි’ ද, <span class="gatha-number">17</span> නැවත ‘මුලාන’ ගමෙහි ද, එසේම ‘හුදුමුමඩල’ යන මේ ගම්වල ද මහ යුද කළහ. <span class="gatha-number">18</span> ‘කිතුල්ගම්’ නම් තැනින් පිටත්ව ‘කිත්රජවැලිගම්’ හි යුද්ධ කොට ‘දලදා’ නම් තැන ද, ‘වැලිකසා’ නම් ගමෙහි ද බිහිසුණු යුද්ධ කළහ. <span class="gatha-number">19</span> ඉක්බිති ‘හුයගම්’ හි යුද්ධ කොට බොහෝ සතුරන් මරමින් කඳවුරු ලා ගත්හ.</p>
  <div class="subhead">දෙමළ අධිකාරී සහ කංචුකී නායකගේ මෙහෙයුම්</div>
  <p><span class="gatha-number">20</span> ඉක්බිති පැරණි රජවරුන් විසූ ‘මානාහුල’ නුවර රාජධානිය කරනු පිණිස මහා රජුන් (පරාක්‍රමබාහු) විසින් යවන ලද්දා වූ රක්ඛ නම් දෙමළ අධිකාරී තෙමේ ද, <span class="gatha-number">21</span> රක්ඛ කංචුකීනායක තෙමේ ද මහත් සේනාව සරසාගෙන යුද්ධ කිරීමට සූදානම්ව නික්මුණාහ. <span class="gatha-number">22</span> පසුව රක්ඛ කංචුකීනායක තෙමේ පස්යොදුන් රට වැසි දේවරාජ නම් කේශධාතුව භාර නිලධාරියා ද, <span class="gatha-number">23</span> මහා සේනාව ද යවා එහි සිටි බොහෝ සතුරන් විනාශ කරවා, <span class="gatha-number">24</span> පසුව ‘ගිම්තොට’ නම් ගම රාජධානියක් කිරීමට එහි කරන ලද නොයෙක් බලකොටුවල කඳවුරු ලා සිටි සතුරන් බොහෝ සෙයින් විනාශ කළේය. <span class="gatha-number">25</span> සංවිධානයෙහි දක්ෂ වූ, වීර වූ හෙතෙම යුද්ධයෙහි වෙහෙසට පත් සේනාවට විවේක ලබා දෙනු පිණිස එහිම දවස් කිහිපයක් කල් ගත කළේය.</p>
  <p><span class="gatha-number">26</span> ඒ කල්හි මහත් දුකින් පෙළෙන ලද්දා වූ මේ සතුරෝ සියල්ලෝම රැස්ව නැවත දැඩි ලෙස මෙසේ සිතූහ. <span class="gatha-number">27</span> ”පරාක්‍රම නරේන්ද්‍රයාගේ කල්පාන්ත ගින්නක් බඳු තේජස මුළු දඹදිව රජවරුන්ටත් ඉවසිය නොහැකිය. <span class="gatha-number">28</span> ගජබා රජ තෙමේ ද, මාණාභරණ රජ තෙමේ ද යන <span class="gatha-number">29</span> යුද්ධ උපක්‍රම දන්නා මේ රාජ ශ්‍රේෂ්ඨයෝ දෙදෙනා මහ සේනා සරසා, <span class="gatha-number">30</span> බොහෝ වස්තු වියදම් කොට රෑ දවල් දෙකෙහි අනේකාකාරයෙන් යුද කළ නමුදු, <span class="gatha-number">31</span> ඒ රජුගේ ජය බෙර හඬ අසා දුරින්ම බිඳී ගියහ. හිරු උදා වූ කල කණාමැදිරියන් මෙන් වූ අපි, සිය රටෙහි විසීමටත් නොහැකිව බියෙන් පෙළුනෙමු. <span class="gatha-number">32</span> අන් පිහිටක් නොදක්නා වූ අපි යම රජුම ඇසුරු කළෙමු. අපගේ බලකොටු හැර වෙනත් ආරක්ෂක ස්ථානයක් විද්‍යාමාන නොවේ. <span class="gatha-number">33</span> සියලු ආකාරයෙන්ම මේ රට ගිරි දුර්ග ආදියෙන් යුක්තය. <span class="gatha-number">34</span> එහෙයින් සියලු දුර්ගයන්හි බොහෝ ආවරණ සාදාගෙන, සියලු ප්‍රසිද්ධ මහා මාර්ගවලින් ගමන් කළ නොහැකි වන පරිදි අවහිර කොට, බොහෝ හොර පාරවල් ද සාදා, රටට ඇතුළු වීම අපහසු බවට පත් කළ විට රැස්වී යුද්ධ කරමු” යි මන්ත්‍රණය කළහ.</p>
  <p><span class="gatha-number">35</span> පසුව සියලු කැරලිකරුවෝ එක්ව ගාලු නදියෙහි මුවදොරට යුද කැමතිව පැමිණියාහ. <span class="gatha-number">36</span> ඉක්බිති කංචුකීනායක තෙමේ ඒ පුවත අසා එහි පැමිණ මහා යුද්ධයක් පවත්වා ඔවුන් පලවා හැරියේය. යුද්ධයෙන් බිඳුණු ඒ සේනාව මහා වැලිගම් හි සිටි සතුරන් හා සෑම අතින්ම එකතු විය. <span class="gatha-number">37</span> නැවතත් කංචුකීනායක තෙමේ සිය සේනාව සකස් කොටගෙන මහා වැලිගම් හි සිටි සතුරන් හා යුද්ධ කරනු පිණිස එතැනින් පිටත්ව, <span class="gatha-number">38</span> ඒ සියලු සතුරන් මැඩ පවත්වා, යුද්ධ භූමිය ගුරුලන් විසින් පහර දෙන ලද නාග ලොවක් මෙන් කළේය. <span class="gatha-number">39</span> එතැනින් ද ඔවුන්ව දිවියකු විසින් බොහෝ මුවන් පලවා හරින ආකාරයෙන් පලවා හැර, ජය ගන්නා සුළු වූ මහා බල ඇති හෙතෙම එහි කඳවුරු බැඳ ගත්තේය.</p>
  <div class="subhead">රාජ්‍ය තාන්ත්‍රික උපක්‍රම සහ ජනතා සහාය</div>
  <p><span class="gatha-number">40</span> ඉක්බිති ඒ කංචුකීනායක තෙමේ වැලිගම වෙසෙමින්, වාසි අවාසි විමසා බැලීමෙහි දක්ෂ වූයේ මෙසේ කල්පනා කළේය. <span class="gatha-number">41</span> ”මේ සතුරෝ නොදන්නා ලද දහන ක්‍රම ඇති පළඟැටියන් මෙන් බොහෝ වූවෝ එහිම දැවෙමින් අතිශයින් විනාශ වන්නාහ. <span class="gatha-number">42</span> මුන් විනාශ වූ කල රට ද වනයක් බඳු වන්නේය. මොවුහු වනාහි අප රජුගේ දයාබර බව නොදනිති. <span class="gatha-number">43</span> මෙතැන් පටන් යම් සතුරෙකු අපගේ වසඟයට එයි නම්, ඔවුන්ට අභය දී ආරක්ෂා කළ යුතුය” යි සිතුවේය. <span class="gatha-number">44</span> පසුව ”යමෙක් ජීවත් වනු කැමති නම් ඔවුහු මා වෙත එත්වා” යි රටවැසි කිසිවෙකුට හසුන් යැවීය.</p>
  <p><span class="gatha-number">45</span> ඒ අසා සිය පණ සහ සිය ධනය කැමති වැලිගම් වැසි <span class="gatha-number">46</span> වෙළඳුන් ද, බොහෝ වරාය වැසියන් ද, අන්‍ය වූ රටවැසියන් ද හාත්පසින් අවුත් බියෙන් මිරිකෙමින් රක්ඛ කංචුකීනායකයා හමුවූහ. <span class="gatha-number">47</span> ඉක්බිති ඒ කංචුකීනායක තෙමේ දෙව්නුවර ද, එසේම කඹුරුගමුවෙහි ද, <span class="gatha-number">48</span> මහාපනාලගම ද, මානාකපිටි ගම ද, නිල්වලා ගං තෙර ද, <span class="gatha-number">49</span> කෙහෙල්පත් නම් ගම් ද යන නොයෙක් තැන්වල සිටි සතුරන් මැඩලීමට ස්වකීය යෝධයන් යවා බොහෝ යුද්ධ කරවා, <span class="gatha-number">50</span> ඒ ඒ තැන ජය ලබා පැමිණි ඔවුන්ට අනුග්‍රහ කළේය.</p>
  <div class="subhead">ගංගා ආශ්‍රිත සටන් සහ වීර ක්‍රියා</div>
  <p><span class="gatha-number">51</span> එකල්හි සියලු කැරලිකරුවෝ ”සතුරන්ගේ ප්‍රබල බලය හමුවේ ‘මාකෙත’ (මහානාගකුල) නම් ස්ථානයෙන් ගඟ එතෙර වී යුද්ධ කිරීමට ඉඩ නොදෙන්නෙමු” යි <span class="gatha-number">52</span> නිශ්චය කරගෙන ඔවුහු එයින් නික්ම මහත් සාහසික වූවාහු ගං ඉවුරට පැමිණියහ. <span class="gatha-number">53</span> කංචුකීනායක තෙමේ ද ඒ පුවත අසා බලසෙන් සහිතව එහි ගොස් සතුරන් හා යුද්ධ කිරීම පිණිස සිය සෙනග යැවීය. <span class="gatha-number">54</span> පසුව දෙපැත්තේම මහා භටයෝ ගඟ මැද රළු යුද්ධ කළහ. <span class="gatha-number">55</span> එකල ඒ දෙ සේනාවන්ගේ යුද්ධය මුහුදෙන් නැංගා වූ අසුරයන් හා දෙවියන්ගේ යුද්ධය මෙන් බිහිසුණු විය.</p>
  <p><span class="gatha-number">56</span> එකල ඒ මහා වීරයෝ සතුරු මහ සෙනග හා යුද්ධ කරමින් මෙසේ සිතූහ: ”මුන් හා සම අයුරින් කරන සටන පරාජයක් වැනිය. <span class="gatha-number">57</span> අපගේ ස්වාමී වූ රජු තබා ඒ කංචුකීනායක තෙමේත් මේ පුවත ඇසුවේ නම් අපට මහත් නින්දාවකි. <span class="gatha-number">58</span> මේ සතුරන් බිලි කඩ මෙන් සිඳ දමා හෝ දියෙහි ගිල්වා මස්කැස්බෑවුන්ට බත් කරන්නෙමු. උන්ගේ කුසගින්න දුරු කරන්නෙමු. නොඑසේ නම් අපි හෝ ඔවුන්ට බත් වන්නෙමු” යි සිතා, <span class="gatha-number">59</span> රාම රාවණ සංග්‍රාමයෙහි තරණය කරන ලද මුහුදු ඇති වඳුරන් මෙන් අත්‍යන්ත දාරුණ මහා යුද්ධ කොට, <span class="gatha-number">60</span> වහාම සේනාව මස් ලේ ගංගා බවට පත් කොට, මහ බල ඇත්තෝ ‘දිගැලිකෙත’ අත්පත් කරගැනීම පිණිස එයින් නික්මුණහ.</p>
  <p><span class="gatha-number">61</span> ඒ යෝධයෝ එහි ගොස් කෙසෙල් වනයකට වැදුණු ඇතුන් මෙන් සතුරන් මුළුමනින්ම විනාශ කළහ. <span class="gatha-number">62</span> එහිදී බිඳුණු සතුරෝ ද ස්වර්ණමලය නම් ස්ථානයෙහි රැස්ව නැවත ද යුද පටන් ගත්හ. <span class="gatha-number">63</span> ඉක්බිති ඒ කංචුකීනායක තෙමේ එහි ද බොහෝ භටයන් යැවීය. <span class="gatha-number">64</span> ඔවුහු ද නිරන්තරයෙන් ඊතල වැසි වස්වමින්, වැද්දන් අතින් වනයේ යන පාරවල් විචාරා දැනගෙන, <span class="gatha-number">65</span> ඔවුන් විසින් පෙන්වන ලද මගින් එහි වැද, ඒ ඒ බලකොටු ඇසුරු කළා වූ බොහෝ යෝධයන් මරා දමා ‘ස්වර්ණමලය’ ද සතුරන්ගෙන් තොර කළහ.</p>
  <p><span class="gatha-number">66</span> ඉක්බිති ඒ කංචුකීනායක තෙමේ ‘මාලාවරත්ථලී’ නම් තැනට <span class="gatha-number">67</span> යමින්, ස්වර්ණමලයට ගිය යෝධයන් වෙත ”මම මේ මගින්ම <span class="gatha-number">68</span> මාලාවරත්ථලී නම් ගමට යමි. තොපි ද ඒ යන මගට පිළිපදින්න” යි <span class="gatha-number">69</span> හසුන් යැවීය. ඔවුහු ද ඒ අසා එසේ කළහ. හෙතෙම ඒ සියලු යෝධයන් ගෙන මාලාවරත්ථලියට ගියේය.</p>
  <div class="subhead">දෙනවක සහ මානාකූල නුවර සටන්</div>
  <p><span class="gatha-number">70</span> යුද්ධයට දක්ෂ වූ රක්ඛ නම් දමිළාධිකාරී තෙමේ ද මහ බලසෙන් <span class="gatha-number">71</span> විසින් පෙරටු කරන ලද්දේ දෙනවකට පැමිණියේය. <span class="gatha-number">72</span> එකල්හි බොහෝ කැරලිකරුවෝ ඒ පුවත අසා, මානාකූල නුවර වසන ‘එක්ඛාලංකාපුර’ නම් ඇමතියාට ද තතු වූ පරිද්දෙන් ඒ පුවත දන්වා වහා එනු පිණිස <span class="gatha-number">73</span> ඔහුට ද හසුන් සැණෙකින් යැවූහ. ”දෙනවක පටන් නව යොදුන් රටට ඇතුළු වීම වළක්වා ඒ බලකොටුවලම නවත්වන්නෙමු” යි සිතා <span class="gatha-number">74</span> මහත් සාහසික වූ ඒ සියල්ලෝ යුද්ධ ආරම්භ කළහ.</p>
  <p><span class="gatha-number">75</span> විධානයෙහි දක්ෂ වූ රක්ඛ නම් දමිළාධිකාරී තෙමේ ද විධානයට ප්‍රථමයෙන් සතුරන් හා යුද්ධ කර ඔවුන්ගේ මූලික ගැම්ම බිඳීමට කැමති වී, <span class="gatha-number">76</span> ‘ලෝක’ නම් කේශධාතු නිලධාරියා සහ ‘නාථ’ නම් සංඛ නායකයා යන මේ ආදී සාමන්තයන් සහිත බොහෝ වූ භටයන් <span class="gatha-number">77</span> යුද කැමැත්තෙන් යැවීය. ඔවුහු ද මහ යුද කොට මහා ජයග්‍රහණයක් ලැබූහ. <span class="gatha-number">78</span> එකල්හි බිඳුණා වූ ඒ සතුරෝ මහ බියෙන් වියවුල් වී ‘ගරුළඨකලඤ්ච’ නම් ස්ථානයෙහි රැස් වූහ.</p>
  <p><span class="gatha-number">79</span> එකල්හි ද රක්ඛ නම් ඒ දමිළාධිකාරී තෙමේ එතැනත් අත්පත් කරගැනීම පිණිස එම මහා සේනාව යැවීය. <span class="gatha-number">80</span> ඒ මහා යෝධයෝ ගොස් බොහෝ ආවරණ සිඳ බිඳ දමමින්, නොයෙක් දොරටු යෙදූ මහ බලකොටු බිඳිමින්, සතුරන් සිටි තැනට සම්ප්‍රාප්ත වී, <span class="gatha-number">81</span> පණපිටින් ගත යුතු වූවන් ගෙන, බොහෝ වූ අන්‍ය සතුරන් වහාම මරු මුවට පමුණුවා, <span class="gatha-number">82</span> ඉතිරි අය පිහිටක් නැතිව පලවා හැර, එතැන ද සතුරන්ගෙන් තොර කොට ගියා වූ ඒ යෝධයෝ ඔහු වෙතටම පෙරළා පැමිණියහ. <span class="gatha-number">83</span> එකල්හි ඒ තෙමේ සුදුසු පරිද්දෙන් ඔවුන්ට ත්‍යාග හා ගෞරව ලබා දුන්නේය.</p>
  <p><span class="gatha-number">84</span> එකල්හි දෙමළ අධිකාරී තෙමේ ද ගිම්හාන හිරුගේ තේජසින් දැවෙන වලාකුළු මෙන් ඒ රජුගේ තේජසින් අළු බවට පත්වන <span class="gatha-number">85</span> සතුරන් සාම ක්‍රමයෙන් රැකීමට නුවණ ඇත්තේ, දෙනවකටම පෙරළා අවුත්, <span class="gatha-number">86</span> සිංහල රටෙහි තැබිය යුත්තන් තබ්බවා, වසඟ වන්නන් වසඟ කොට ඒ රටත් පිරිසිදු කළේය.</p>
  <div class="subhead">රාත්‍රී ප්‍රහාර සහ මනෝවිද්‍යාත්මක යුද්ධය</div>
  <p><span class="gatha-number">87</span> ‘පුවක්දණ්ඩාව’ෙහි බලකොටුවක් සාදාගෙන සිටියා වූ මහත් බල ඇති සතුරෝ නැවත යුද පටන් ගත්හ. <span class="gatha-number">88</span> ඉක්බිති දෙමළ අධිකාරී තෙමේ ද එහිදු යුද්ධ ක්‍රීඩාවෙහි නුවණ ඇත්තා වූ සාමන්තයන් හා බොහෝ භටයන් යැවීය. <span class="gatha-number">89</span> ඒ මහා යෝධයෝ ද ගොස් ඊතල වැසි වස්වමින්, බෙර නාදයෙන් ද, <span class="gatha-number">90</span> භටයන්ගේ කෑගැසීම් වලින් ද, විදුලිය සහිත අකාල මේඝයක් මෙන් දක්වමින්, <span class="gatha-number">91</span> ස්වකීය වීර රසාස්වාදයෙන් යුද්ධයේ මහන්සිය දුරු කරමින් තමන්ගේ ජය බෙර හඬින් වීරශ්‍රිය පිදූහ.</p>
  <p><span class="gatha-number">92</span> පසුව බොහෝ වූ ඒ සතුරෝ ”තඹගමු නම් තැන බලකොටුවක් සාදාගෙන ඉන්නාහ” යි අසා, වීර සම්මත වූවෝ ස්වකීය වික්‍රමයෙහි රස බව දක්වනු කැමැත්තවුන් මෙන් <span class="gatha-number">93</span> රාත්‍රියෙහි එහි ගොස් රණබෙර හඬින් යුද පිණිස සතුරන් කැඳවන්නවුන් මෙන් එම බලකොටුවට ඇතුළු වූහ. <span class="gatha-number">94</span> එකල්හි සියලු කැරලිකරුවෝ ඒ බෙර හඬ අසා හිසට අකුණු හෙන්නා සේ සිතමින් ඇතැමෙක් සිහිසුන් වූහ. <span class="gatha-number">95</span> ඇතැමෙක් පලා ගියහ. ඇතැමෙක් මරණයට පත් වූහ. ඒ බලකොටු අළු බවට පත් කොට දමා එකල්හි මහ බල ඇති ඔවුහු පුවක්දණ්ඩාවටම පෙරළා පැමිණියහ.</p>
  <p><span class="gatha-number">96</span> රක්ඛ නම් දමිළාධිකාරී තෙමේ නැවත සිටි සේනාව කැඳවා, ඒ ඒ තැන සැඟවී සිටි සතුරන් විනාශ කරනු පිණිස සාමන්තයෙකු හා චතුරංගනී සේනාව යැවීය. <span class="gatha-number">97</span> ඒ සේනාව බෝවල, කිතුල්වල, <span class="gatha-number">98</span> අතරන්දාමබෝකඳ යන ගම්වල සිටි බොහෝ සතුරන් මරා, රාත්‍රී යුද්ධ ද කොට පෙරළා පැමිණියහ. <span class="gatha-number">99</span> එකල්හි දෙමළ අධිකාරී තෙමේ ද මහ බල සේනාව විසින් පෙරටු කරන ලද්දේ ‘ඌරල බෙරලපනාතොට’ නම් තැනට <span class="gatha-number">100</span> ගොස්, සියලු ආකාරයෙන් නරේන්ද්‍රයාගේ උපදේශයට විරුද්ධ නොවී, <span class="gatha-number">101</span> සතුරු නොවී ඒ ඒ තැන සැඟවී සිටි බොහෝ දෙනා සිය රටෙහි පෙර පරිදිම පිහිටුවා, <span class="gatha-number">102</span> දිනූ රටෙහි ද තැබිය යුත්තන් තබා, බිහිසුණු මහා සේනාවෙන් පෙරටු කරන ලද්දේ එයින් නික්ම ‘හින්තල්ගොඩ’ නම් ගමට පැමිණියේය.</p>
  <div class="subhead">රක්ඛ ලංකාපුර පරාජය කිරීම</div>
  <p><span class="gatha-number">103</span> එකල්හි ඒ ඒ තැන සැඟවී සිටි බොහෝ කැරලිකරුවෝ රටවැසි සේනා ගෙන්වාගෙන මහ බල ඇත්තෝ, <span class="gatha-number">104</span> තමන් විසින්ම සෙනෙවිරත් බවෙහි තබන ලද නොයෙක් සිය ගණන් යෝධයන් විසින් පෙරටු කළ ‘රක්ඛ ලංකාපුර’ නම් තැනැත්තා ද, <span class="gatha-number">105</span> බෙර හා හොරණෑ හඬින් නා නා දිශාවන් පුරවමින් කැඳවාගෙන, ‘නදී හඬ’ (නදීගාම) නම් වූ ගමට පැමිණියහ. <span class="gatha-number">106</span> නුවණැති දෙමළ අධිකාරී තෙමේ ඒ සැලසුම් අසා සිය භටයන් කැඳවා මේ බස් ඔවුන්ට කීවේය:</p>
  <p><span class="gatha-number">107</span> ”තොපගේ ස්වාමියාහට පක්ෂපාතී බව මෙහිදී පෙන්වව්. <span class="gatha-number">108</span> තොපගේ වීර බව මම ද මෙහිදී දකිමි. ’මේ තෙමේ නෑ රජෙකි, <span class="gatha-number">109</span> මේ සතුරෝ ද මහා සාහසිකයෝ ය′ යි මෙසේ කල්පනා නොකොට, අපගේ ස්වාමීහුගේ තේජසින් යුද්ධ භූමියෙහි සැකයක් නැතිව ජය ලැබීම මෙනෙහි කරමින් යුද කරව්.” <span class="gatha-number">110</span> ඉක්බිති මහා උත්සාහ ඇති ඉතා සාහසික වූ ඔවුහු ද නික්ම ගෙන ‘මහාසේනා’ නම් ගම්හි යුද පිණිස ස්ථානගත වූහ.</p>
  <p><span class="gatha-number">111</span> එකල දෙපක්ෂයෙහිම යෝධයෝ ඉදිරියට පැන, යුද්ධ භූමියෙහි ආයුධ ඔවුනොවුන් ගැටීමෙන් හටගත් ගිනි පුපුරු වලින් <span class="gatha-number">112</span> සියලු අහස දවල් කාලයේ තරු නැංගා සේ කරමින් ද, <span class="gatha-number">113</span> ඊතල වර්ෂාව පතිත වීමෙන් සියලු අහස් දස දිග පුරවමින් ද, වීර ක්‍රියා කරමින් මහ යුද පටන් ගත්හ. <span class="gatha-number">114</span> එකල්හි මහ බල ඇති දෙමළ අධිකාරී තෙමේ රක්ඛ ලංකාපුර නම් සේනාපතියාගේ හිස ඔහුගේ වීර භාවයන් සමඟම කපා ගත්තේය. <span class="gatha-number">115</span> එකල්හි සියලු කැරලිකරුවෝ පිහිටක් නැතිව වෙරළට ගැසූ සාගර ජලය මෙන් බිඳී ගියහ.</p>
  <p><span class="gatha-number">116</span> එකල යුද්ධ භූමිය ද කපුටන්, ගිජුලිහිණියන් ආදීන් විසින් ගහන විය. <span class="gatha-number">117</span> එකල්හි දෙමළ අධිකාරී තෙමේ ද යුද්ධයෙන් ලත් ජය ඇත්තේ මහා සැණකෙළි පවත්වමින්, සෙනග විසින් පිරිවරා ගන්නා ලද්දේ මහා යසස් ඇතිව මානාකූල නුවර අත්පත් කර ගත්තේය.</p>
  <div class="subhead">මානාකූල නුවර තහවුරු කර ගැනීම</div>
  <p><span class="gatha-number">118</span> එකල්හි රාක්ෂ කංචුකීනායක තෙමේ ද මාලාවරත්ථලියෙන් (මාරාකඩ) පිටත්ව මානාකූල නුවරට වහාම ගොස් දමිළාධිකාරීහු දුටුවේය. <span class="gatha-number">119</span> එකල්හි කල් නොකල් දන්නා වූ ප්‍රඥාවන්ත වූ ඒ තෙමේ ද ඔහු සමග මෙසේ මන්ත්‍රණය කළේය: ”ස්වාමීහුගේ උපදෙස් පරිදි මානාකූල පුරය අප විසින් ගන්නා ලදි. <span class="gatha-number">120</span> එහෙත් නොනසින ලද බොහෝ සතුරෝ ද වෙති. ඔවුහු පිහිටක් නැතිව ගොස් ‘කඩවක’ ට (කඩවතු කෝරලය?) ඇතුළු වූහ. <span class="gatha-number">121</span> ජය ලබා සිටියා වූ යෝධයන් වහාම එහි යෑම මහත් නුසුදුසු දෙයක් වැනිය. <span class="gatha-number">122</span> ස්වාමීන්ගේ උපදේශයම අපට සරණ වේ.” <span class="gatha-number">123</span> එහෙයින් එහි රැඳී සිටිමින්, සතුරු නොවී ඒ ඒ තැන සැඟවී සිටි වැසියන් ගෙන්වා, ස්වකීය රටෙහි පිහිටුවා, <span class="gatha-number">124</span> ඒ මානාකූල නුවරම කල් ගෙවූහ.</p>
  <div class="subhead">නැවත නැගී සිටි කැරලි මැඩපැවැත්වීම</div>
  <p>එකල්හි කඩවකට ඇතුළු වූ බොහෝ වූ ඒ <span class="gatha-number">125</span> සියලු සතුරු කණ්ඩායම් පෙරළා නැවතත් යුද කරනු කැමතිව ‘කඩවක්’ නම් තැන්හි රැස් වූහ. <span class="gatha-number">126</span> එකල්හි දෙමළ අධිකාරී තෙමේ ද ”මේ යුද්ධයට කාලයයි” සිතා මානාකූල නුවරින් පිටත්ව අවුත් <span class="gatha-number">127</span> ‘කොග්ගල උඩවැව්’ හි බිහිසුණු යුද්ධයක් ආරම්භ කළේය. <span class="gatha-number">128</span> මහා ප්‍රඥාවන්ත වූ හෙතෙම ඒ සියල්ලන් පලවා හැර පෙරළා ගියේය.</p>
  <p>එකල්හි කිසි සතුරු පිරිසක් ‘සඟබේ’ නම් ගමට පැමිණියහ. ‘සූකරභාතුදේව’ නම් <span class="gatha-number">129</span> සේනාපති තෙමේ ස්වකීය භටයන් රැගෙන යුද පිණිස මාගමට ආවේය. <span class="gatha-number">130</span> එකල්හි දෙමළ අධිකාරී තෙමේ ද ස්වකීය භටයන් ‘සඟබේ’ නම් ගමට පළමුව යැවීය. <span class="gatha-number">131</span> එකල්හි ඒ මහා වීරයෝ යුද්ධ භූමියට ගොස් ශ්‍රීමත් වූ පරාක්‍රම නරේන්ද්‍රයාගේ තේජස් ගින්නෙහි බොහෝ සතුරන් දවා, එහි මනාකොට මහා සැණකෙළි පවත්වමින් මානාකූල නුවරටම පෙරළා ආහ.</p>
  <p><span class="gatha-number">132</span> එකල්හි දෙමළ අධිකාරී තෙමේ ද සෙනෙවියා අල්ලා ගැනීමට දේවලංකාපුර නම් සෙනෙවියා ද අන්‍ය වූ බොහෝ භටයන් ද <span class="gatha-number">133</span> යුද පිණිස යැවීය. <span class="gatha-number">134</span> ඔවුහු ද යුද්ධ භූමියට ගොස් නිරන්තරයෙන් යවන ලද ඊතල වලින් සියලු අහස වසමින්, ගර්ජනා කරමින් යුද්ධ භූමියට පිවිස, සෙනෙවියා මරා සතුරන් පරාජය කළහ. <span class="gatha-number">135</span> එකල්හි ද ඒ මහා යෝධයෝ ජය බෙර හඬින් දෙමළ අධිකාරීහු සතුටු කරමින් මාගමට පැමිණියහ.</p>
  <p><span class="gatha-number">136</span> එකල්හි රක්ඛ ලංකාපුර නම් සෙනෙවියාගේ වැඩිමහල් <span class="gatha-number">137</span> සහෝදරයෙක් එහි තමන්ගේ ප්‍රධානත්වය තමන්ම ආරූඪ කරගෙන, <span class="gatha-number">138</span> මැරූ පසු ඉතිරි වූ බොහෝ සතුරන් ගෙන ගරිල්ලා (චෝර) යුද්ධ පිණිස මානාකූල නුවරට පැමිණියේය. <span class="gatha-number">139</span> එකල්හි දෙමළ අධිකාරී තෙමේ වනාහි එහිත් භටයන් යැවීය. ඒ යෝධයෝ එහිදී ඔහුව මරා බොහෝ සතුරන් පරාජය කළහ. <span class="gatha-number">140</span> පරාජය කරන ලද ඒ යෝධයෝ ‘කුරවකල්ල’ නම් තැනට පැමිණියහ. රක්ඛ නම් දෙමළ අධිකාරී තෙමේ මානාකූල නුවරින් නික්ම ඒ සියල්ලන් පරදවා පෙරළා එහි නො ආවේය.</p>
  <div class="subhead">මාගම සහ අභ්‍යන්තර ප්‍රදේශවල මෙහෙයුම්</div>
  <p><span class="gatha-number">141</span> එකල්හි වික්‍රම නම් ලෝකගල්ල තෙමේ ද, එසේම අන්‍ය වූ බොහෝ සතුරෝ ද ‘මානමූල පුස්තකී’ සමග මාගම්හි යුද පිණිස හැම අතින් පැමිණියහ. <span class="gatha-number">142</span> මානමූල පුස්තකී නම් ඒ තෙමේ ද ඒ යුද්ධයේදී ස්වකීය පක්ෂපාතීනුත් එකතු කරගෙන යුද කොට ලුහුබැඳ ජය ගත්තේය. <span class="gatha-number">143</span> එකල්හි දෙමළ අධිකාරී තෙමේ ඇමතියන් සමග මන්ත්‍රණය කරමින් මෙසේ කීය: <span class="gatha-number">144</span> ”එකී එකී මහා යුද්ධයකදී සතුරන්ගේ විනාශය ද, බියෙන් ඒ ඒ තැන පලා යාම ද දකිමින් සතුරෝ පෙරළා යුද්ධයෙහි නිරුත්සාහ වූවා යැයි සිතමු. <span class="gatha-number">145</span> එසේ වුවත් ඔවුන්ගේ මුල් නැති බව නොපෙනේ මය. <span class="gatha-number">146</span> රට මැද හැර ඒ ඒ තැන සැඟවී සිටින්නන් රට මැදට පැමිණි කල නසන්නෙමු” යි කියා <span class="gatha-number">147</span> පණ්ඩිත වූ මහා යසස් ඇති හෙතෙම පුවක්දණ්ඩාවට පෙරළා ආවේය.</p>
  <p><span class="gatha-number">148</span> ඒ කැරලිකරුවෝ වනාහි ඔහුගේ මන්ත්‍රණය නොදැන <span class="gatha-number">149</span> ඒ ඒ දුර්ගම ස්ථානයන්ගෙන් රට මැදට බැස්සාහ. දෙමළ අධිකාරී තෙමේ වූ පරිද්දෙන් ඒ පුවත අසා එතැනින්ම පිටත්ව, වීරයන් විසින් පෙරටු කරන ලද්දේම ‘බෝවල’ නම් ගම සිටි බොහෝ සතුරන් ද, <span class="gatha-number">150</span> පසුව ‘ඌරල බෙරගල’ නම් තැන ද, ‘මීගොඩ’ නම් දුර්ගයෙන් දැයි යන හැම තැන්හි මහා යුද පවත්වා සතුරන් ජීවිතක්ෂයට පමුණුවා, <span class="gatha-number">151</span> රට මැදට පැමිණ එහි ද තැනින් තැන සිය සේනාව යවා ඒ සියල්ලන් මුලිනුපුටා දමා, <span class="gatha-number">152</span> පසුව ‘හුලය’ නම් ගම සිටි ප්‍රධානයන් වෙතින් ආවා වූ හසුන් අසා කුඹුගමට පැමිණියේය.</p>
  <div class="subhead">සුගලා දේවිය ලුහුබැඳීම</div>
  <p><span class="gatha-number">153</span> ඉක්බිති ‘හුයල’ බලකොටුවෙහි සිටි මඤ්ජු නම් අධිකාරී තෙමේ ද, <span class="gatha-number">154</span> කීර්ති නම් සහ භූත නම් වූ ඒ අධිකාරීන් දෙදෙනා ද, බොහෝ වීර සාමන්තයන් හා භටයන් විසින් පිරිවරා ගන්නා ලද්දෝ මහා සැණකෙළි පවත්වමින් එතැනටම පැමිණියහ. <span class="gatha-number">155</span> එයින් මඤ්ජු නම් අධිකාරී තෙම රක්ඛ නම් වූ දෙමළ අධිකාරීහු කැඳවා මේ වදන් කීවේය: <span class="gatha-number">156</span> ”තොපගේ රටින් පරාජය වී අවුත් නොයෙක් දුර්ගම ස්ථානයන්හි සැඟවී සිටින බොහෝ සතුරන් යම්තාක් එහි ස්ථාවර නොවෙද්ද, ඒ තාක් ඒ සියල්ලන් මරවා අපි ‘අටදහස් රට’ (අටකලන් කෝරළය) දුර්ගම ස්ථානයෙහි සිටි සතුරන් ද, සුගලා නම් රාජිනිය ද ගනිමු. <span class="gatha-number">157</span> වැලි දුර්ගම ස්ථානයෙහි ආශ්‍රිත බොහෝ සතුරන් ඉදින් තොපට පරාජය කිරීමට අපහසු නම්, <span class="gatha-number">158</span> ඒ සඳහා භටයන් එවන්නෙමු” යි කීය.</p>
  <p><span class="gatha-number">159</span> දෙමළ අධිකාරී තෙමේ ඒ වදන් යහපත් කොට පිළිගෙන එයින් පිටත්ව, <span class="gatha-number">160</span> සේනාව කැටුව වහා වන, ගංගා ආදියට වැදී බලමින්, ගිරි දුර්ග ආදියට නැගීමට නොහැකි වුවත්, <span class="gatha-number">161</span> ‘මාලාවරත්ථලියට’ ගියා වූ සතුරන් වෙතට වහා පැමිණියේය. <span class="gatha-number">162</span> ඔවුහු ද ඒ අධිකාරීහු පැමිණි බව අසා බියෙන් මිරිකුණාහු මහා පර්වත ආශ්‍රිත වූ මහ වනයට වැදුණහ. <span class="gatha-number">163</span> දෙමළ අධිකාරී තෙමේ වන පව් වටලා ඔවුන් හා මහ යුද කොට, සර්වප්‍රකාරයෙන් ඔවුන් වනසමින් සතුරු කටු නැති කොට, <span class="gatha-number">164</span> ඒ ‘දොළොස්දහස් රට’ අල්ලාගෙන පණපිටින් ගත් සතුරන්ගේ විස්තර විචාරා, <span class="gatha-number">165</span> ගම්හි ද නියම්ගම්හි ද නොයෙක් සිය ගණන් සතුරන් උල තබා මරා, <span class="gatha-number">166</span> මහ බල ඇත්තේ කිසිවෙක් දඬු කඳේ ගසා අළු පමණක් ඉතිරි වන සේ දවා, මානාකූල නම් ගමෙහිම හිඳගෙන, <span class="gatha-number">167</span> ශ්‍රීමත් වූ නරේන්ද්‍රයාගේ ආඥා බෙරය පසස්නා නැකතින් ගම්හි ද නියම් ගම්හි ද හැසිරවීය. <span class="gatha-number">168</span> නරේන්ද්‍රයා වෙත ඒ පුවත කියා යවා මහ රජු වෙතිනුත් ප්‍රසාද ලබාගෙන, මහ නුවණැති ඒ තෙමේ ඒ දොළොස් දහස් රටේම කටයුතු විමසමින් මහත් යසස් ඇතිව විසීය.</p>
  <div class="subhead">සුගලා දේවිය අත්අඩංගුවට ගැනීම</div>
  <p><span class="gatha-number">169</span> කුඹුගම සිටි සියලු ප්‍රධාන අමාත්‍යයෝ ද මෙසේ සාකච්ඡා කළහ: <span class="gatha-number">170</span> ”යුද පිණිස රුහුණු රට බලා අප නික්මුණු කල් පටන් ඒ ඒ තැන මහා යුද්ධයෙහි අප විසින් යවන ලද මහා යෝධයෝ සතුරන්ගේ ඇටවලින් පොළොව වසා දැමූහ. <span class="gatha-number">171</span> තවද මේ භටයන් වැළැක්වීමට දඹදිව වැසි සියලු මහා යෝධයෝ පැමිණියත් කිසි කලෙකත් හැකි නොවෙති. <span class="gatha-number">172</span> එහෙයින් බියෙන් ඒ ඒ තන්හි සැඟවී සිටින කිසි සතුරෙකු හා යුද්ධ කිරීමට මින් ඉදිරියට කුමට සිතමුද? <span class="gatha-number">173</span> ඔවුන්ගේ කැරලිකාර බවට මුල් වූ සුගලා රාජිනී තොමෝම ඒ ඒ දුර්ගයෙහි, වනයෙහි ඔවුන් ඇතුළු කරවන්නීය. <span class="gatha-number">174</span> එහෙයින් ඒ රාජිනී තොමෝම පණපිටින් අල්වා ගත යුතුය” යි මෙසේ නිශ්චය කර ගත්හ.</p>
  <p><span class="gatha-number">175</span> ඔවුහු කුඹුගමින් පිටත්ව, මහා නුවණැත්තෝ ‘අළුවාවට’ ගොස්, එහි නොයෙක් නුවර යහපත් වූ අතිවීර යැයි සම්මත වූ නිලධාරීන් තබා, <span class="gatha-number">176</span> එතැනින් ‘කළුවළට’ ගොස්, හොඳින් පැළඳගත් කවච හා ආයුධ ඇත්තෝ, ‘වල්ගම’ නම් තැනදී රාජිනිය සහිත සතුරු සේනාව දැක, <span class="gatha-number">177</span> එහි ඉතා බිහිසුණු මහ යුද කොට ජය බෙර හඬින් පොළොව බිඳී යන තරම් ශබ්ද කරමින්, <span class="gatha-number">178</span> රාජිනිය අල්වාගෙන, බොහෝ වූ වස්තුව ද ගෙන, <span class="gatha-number">179</span> වස්තු ආරක්ෂා කිරීම පිණිස තැබිය යුතු කංචුකීන් තබා, <span class="gatha-number">180</span> පටන් ගත් යුද්ධ ක්‍රීඩාව එකල්හි එහිදී සමාප්ත කරමින්, <span class="gatha-number">181</span> සතුරන්ගේ අතින් පයින් හිසින් පොළොව වසමින්, පණපිටින් අල්වා ගත යුත්තන් අල්වාගෙන, සර්වප්‍රකාරයෙන් රුහුණු රට සතුරු කටු රහිත කළහ.</p>
  <div class="subhead">ඉතිරි සතුරන් විනාශ කිරීම සහ දඬුවම් දීම</div>
  <p><span class="gatha-number">182</span> එකල්හි කිසිම අවසරයක් හේතු කොටගෙන සතුරන් අතින් මිදී බියෙන් පෙළී පලා යන <span class="gatha-number">183</span> කිසි භට කෙනෙකු ද රැගෙන, ආයු කාලය අවසන් වීමට පැමිණි ‘ඵාලකාල’ නම් තුන්දෙනා ද, ‘තඩිගාම’ නම් තැනැත්තා ද, ‘පර්වත’ නම් දෙදෙනා ද, ‘ලංකාපුර’ නම් තැනැත්තා ද, <span class="gatha-number">184</span> එසේම ‘කඩක්කුඩ’ යැයි ප්‍රසිද්ධ දණ්ඩනාථ සහෝදර දෙදෙනා ද, <span class="gatha-number">185</span> අන්‍ය වූ ලංකාපුර නම් සෙනෙවියෙක් ද, භටයන් සහිත බොහෝ සාමන්තයෝ ද ‘උද්ධනද්වාර’ නම් ගමේදී හමුව මහ යුද්ධයේදී බිඳී ‘නිග්‍රෝධ මාරගල්ල’ නම් තැනට පැමිණියහ. <span class="gatha-number">186</span> එකල්හි ඒ මහ ඇමතියෝත් සාමන්තයන් කැටුව සතුරන් පස්සෙන් ලුහුබැඳ, <span class="gatha-number">187</span> ඵලකාලයාගේ හිස ගසා ප්‍රධාන ඇමතියන් වෙත යවා, ලංකාපුරය පර්වතය යන මේ ඇත්තන් පණපිටින් අල්වාගෙන සර්වප්‍රකාරයෙන් සියලු සතුරන් ජීවිතක්ෂයට පත් කළහ.</p>
  <p><span class="gatha-number">188</span> එකල්හි මඤ්ජු නම් අධිකාරී තෙමේ මන්ත්‍රණය කරමින් මෙසේ කීවේය: ”මේ රුහුණ දිනීමට පටන් ගත් කාලයේ සිට, <span class="gatha-number">189</span> අපගේ ස්වාමීහුගේ තේජසින් සංග්‍රාමයෙහි දී ම සතුරන්ට කළා වූ විනාශ හැර, රාජාපරාධය මෙසේ ආදීනව සහිත යයි අත්‍යන්ත භයදායක ලෙස මහජනයාට <span class="gatha-number">190</span> දැනුම් දෙනු පිණිස විරුද්ධවාදීන්ට කළ නිග්‍රහයක් නැත්තේය. <span class="gatha-number">191</span> එහෙයින් දඬුවම් කළ යුත්තන්ට සර්වප්‍රකාරයෙන් දඬුවම් කරවා, සෑම තැනම අනුග්‍රහ කළ යුත්තන්ට අනුග්‍රහ කරවා, <span class="gatha-number">192</span> ස්වාමීහුගේ ආඥාව පරිදි සංග්‍රහ හා නිග්‍රහ කරන්නෙමු” යි කීය. සියල්ලෝම ආදර සහිත වූවෝ ඔහුගේ ඒ මන්ත්‍රණය සතුටින් පිළිගත්හ.</p>
  <p><span class="gatha-number">193</span> ඉක්බිති දඬුවමට සුදුසු බොහෝ සතුරන් ගෙන්වා, ගම්හි ද නියම්ගම්හි ද බොහෝ උල් සිටුවා නොයෙක් සිය ගණන් සතුරන් එහි <span class="gatha-number">194</span> හිඳුවා (උල තබා), බොහෝ වූ සතුරන් කිසිවෙක් දඬු කඳේ ගසා අළු කරවා, <span class="gatha-number">195</span> පරාක්‍රම නරේන්ද්‍රයාගේ ඉවසිය නොහැකි වූ, උල්ලංඝනය කළ නොහැකි වූ, විස්මය ගෙන දෙන්නා වූ ප්‍රතාප ගුණය සර්වප්‍රකාරයෙන් ප්‍රකාශ කළහ. <span class="gatha-number">196</span> පසුව අනුග්‍රහ කිරීමට සුදුසු වූවන්ට, ලැව් ගින්නෙන් දැවෙනු ලබන්නා වූ වන ලැහැබක් වර්ෂා කාලීන මේඝයන් මෙන් නිවා දමමින්, විධි වූ පරිද්දෙන් අනුග්‍රහ කර ඒ රට අල්වා ගනිමින් සංසුන් බවට පත් කළහ.</p>
  <div class="subhead">ජයග්‍රාහී ලෙස පොළොන්නරුවට පැමිණීම</div>
  <p><span class="gatha-number">197</span> එපවත් අසා පරාක්‍රමබාහු මහා රජ තෙමේ මහත් ප්‍රසාද සහිත වූ හසුන් යවමින් මෙසේ කීය: <span class="gatha-number">198</span> ”පණපිටින් ගත් සියලු ඇමතියන් ද, සුගලා නම් රාජිනිය ද පළමු කොට මෙහි එවන්න. <span class="gatha-number">199</span> ඒ රටේ සියලු භාරය භූත අධිකාරීන් කෙරෙහි පවරා, <span class="gatha-number">200</span> ඒ රට වැසි බොහෝ වූ භික්ෂු සංඝයා පෙරටු කොටගෙන, <span class="gatha-number">201</span> මෙයින් මෙහෙයවන ලද්දා වූ සිවුරඟ සෙනඟ ගෙන, ඒ ඒ ජනපදයන්හි තැබිය යුත්තන් තබ්බවා, <span class="gatha-number">202</span> වහා අවුත් යහපත් යැයි සම්මත සුබ මොහොතක සියලු ඇමතියන් විසින්ම මම දැක්ක යුත්තෙම් වෙමි” යි මෙසේ හසුන් යැවීය.</p>
  <p><span class="gatha-number">203</span> ඉක්බිති ඒ සියලු ඇමතියෝ ද ඒ මහා සේනාව විසින් පෙරටු කරන ලද්දෝ, <span class="gatha-number">204</span> ඒ මහරජාණන්ගේ ආඥාව පරිද්දෙන් කිසි ලෙසකින්වත් විරුද්ධ නොවෙමින්, රුහුණු ජනපදයෙන් නික්ම පොළොන්නරුවට අවුත්, <span class="gatha-number">205</span> බොහෝ සෙයින් වාදනය කරන්නා වූ, ඔල්වරසන් හා අත්පොළසන් දෙන්නා වූ, <span class="gatha-number">206</span> සර්ව ප්‍රකාරයෙන් දහස් ගණන් රෙදි හිස වටා කරකවමින් ජය ඝෝෂා කරන්නා වූ පොළොන්නරු වැසියන් විසින් පිළිගනු ලබන්නාහු, <span class="gatha-number">207</span> ශ්‍රේෂ්ඨ වූ රාජ මන්දිරයට ඇතුළු වී මහත් වූ දීප්තියෙන් වැඩ සිටියා වූ, <span class="gatha-number">208</span> ශ්‍රීමත් ඒ රාජාධිරාජයාගේ පාද පද්ම රේණුවෙන් ස්වකීය හිස් පවිත්‍ර කළහ (වැඳ වැටුණහ).</p>
  <p>මෙසේ ලැව් ගින්නක් මෙන් උග්‍රතර වූ, ඉතා බිහිසුණු තෙද ඇති, නය විනය ක්‍රමය අනුව යන්නා වූ, ව්‍යක්ත බුද්ධි ඇති නරශ්‍රේෂ්ඨ තෙමේ සහජ වීරයන් ලවා රුහුණු රට පහ කළ සතුරු කටු ඇත්තක් කරවීය.</p>
  <p>මෙතෙකින් හුදී ජනයාගේ ප්‍රසාදය හා සංවේගය පිණිස කළ මහාවංශයෙහි ‘රෝහණ භඤ්ජන’ (රුහුණු රට දිනා ගැනීම) නම් වූ හැත්තෑ පස් වන පරිච්ඡේදය නිම විය.</p>
  <nav class="bottom"><a class="button prev" href="3-70.html"><i class="material-icons">arrow_back</i>73. පුලස්ති පුර ප්‍රතිසංස්කරණය</a><a class="button next" href="3-72.html">76. රාජිනා පුරය අත්පත් කර ගැනීම <i class="material-icons">arrow_forward</i></a></nav>
</div>
    </div>
    <div id="toast"></div>
    <script src="../common/jquery-3.4.1.min.js"></script>
    <script src="../common/clipboard.min.js"></script>
    <script src="../common/book.js"></script>
</body>
</html>