<!DOCTYPE html>
<html>
<head>
    <meta charset="UTF-8">
    <title>78. විහාර කරවීම - මහාවංශය</title>
    <meta name="description" content="මහාවංශය - සිංහල පරිවර්තනය">
    <meta property="og:type" content="article">
    <meta property="og:title" content="78. විහාර කරවීම - මහාවංශය"> <!--For facebook link previews -->
    <meta property="og:image" content="https://pitaka.lk/books/common/og-books-500x300.png">
    <meta property="og:image:type" content="image/png">
    <meta property="og:image:width" content="500">
    <meta property="og:image:height" content="300">
    <meta name="viewport" content="width=device-width, initial-scale=1">
    <meta name="apple-mobile-web-app-capable" content="yes">
    <meta name="mobile-web-app-capable" content="yes">
    <link rel="icon" type="image/png" sizes="96x96" href="../common/favicon-96x96.png">
    <link rel="stylesheet" href="../common/book.css"/>
</head>
<body>
    <div book-folder="mahavanshaya" style="width: 100%; max-width: 800pt; margin: 0pt auto; height: 100%; display: flex; flex-flow: column; align-content: center;">
        <div class="content">
  <nav class="top"><a class="button" href="../index.html"><i class="material-icons">home</i></a><i class="material-icons">navigate_next</i><a class="button" href="index.html#3-74"><i class="material-icons">toc</i>මහාවංශය</a><i class="material-icons">navigate_next</i><a class="button" href="3.html">පරිච්ඡෙද</a></nav>
  <div class="heading-bar">
    <h2>78. විහාර කරවීම</h2><i class="material-icons star-icon undefined" data-bookmark="{&quot;ids&quot;:[3,74],&quot;headings&quot;:[&quot;පරිච්ඡෙද&quot;,&quot;78. විහාර කරවීම&quot;],&quot;book&quot;:{&quot;name&quot;:&quot;මහාවංශය&quot;,&quot;folder&quot;:&quot;mahavanshaya&quot;}}">star_outline</i><i class="material-icons share-icon" file-name="3-74.html">share</i>
  </div>
  <p>අභිෂේක ලැබූ, විවිධ උපායයන්හි දක්‍ෂ වූ පරාක්‍රමබාහු ලංකේශ්වර තෙමේ ලංකාද්වීප තලය නිරවුල් කොට රාජ්‍යය ලබා ගැනීමේ ප්‍රධාන ඵලය ලෙස සලකන ලද, ගරු කොට සලකන ලද බුද්ධ ශාසනයේ දියුණුව ඇති කිරීමට කැමති විය. ”සඟසතු <span class="gatha-number">2</span> ගම්වල වෙසෙන සංඝයාගේ ස්වභාවය අඹුදරුවන් පෝෂණය කිරීම පමණකි. එයින් අන්‍ය වූ <span class="gatha-number">3</span> ශීලයක් ඔවුන්ට නැත්තේමය” යනුවෙන් ද, සමඟි වූ විනය කර්ම තබා එකිනෙකා දැකීම පවා රුචි නොකරන සුසිල්වත් ඇතැම් භික්ෂූන් ද දැක, <span class="gatha-number">4</span> බුද්ධ ශාසනයේ අභිවෘද්ධිය පිණිස පළමුව ශාසන ශුද්ධිය ද, තුන් නිකායේ භික්ෂූන්ගේ සමගිය ද කරවීමට ඔහු කැමති විය. එබැවින් ධර්මාශෝක මහ රජු <span class="gatha-number">5</span> මොග්ගලිපුත්ත තිස්ස තෙරුන් ප්‍රධාන කොට ගත්තාක් මෙන්, ත්‍රිපිටකධර වූ, විශාරද වූ, විශේෂයෙන් විනය දන්නා වූ, තෙර වංශයට අසහාය <span class="gatha-number">6</span> පහනක් වැනි වූ, පැවිදි වී බොහෝ කල් ගත කළ මහා කාශ්‍යප නම් <span class="gatha-number">7</span> මහා ස්ථවිරයන් වහන්සේ ප්‍රධාන කොට ගෙන, අනුරාධපුරවාසී වූ ශිෂ්‍යයන් සහිත <span class="gatha-number">8</span> ඤාණපාල නම් ස්ථවිරයන් ද, සපරගමු වැසි භික්ෂූන් ද, මොග්ගල්ලාන <span class="gatha-number">9</span> ස්ථවිරයන් සහිත වූ නාගෙන්ද්‍ර පල්ලියෙහි ස්ථවිරයන් ද, යුවරජ රටවැසි <span class="gatha-number">10</span> අන්‍ය වූ සියලු භික්ෂූන් ද, ගලතුරුමුල විහාරවාසී නන්ද නම් ස්ථවිරෝත්තමයන් ප්‍රමුඛ කොට රුහුණු රට තුන් නිකායවාසී භික්ෂූන් ද පොළොන්නරුවට කැඳවූයේය.</p>
  <div class="subhead">භික්ෂු ශාසනය පිරිසිදු කිරීම</div>
  <p>ඉක්බිති පෘථිවීශ්වරයා ඔවුනොවුන්ගේ සමගිය ඇති කරනු පිණිස මහා විහාරවාසී භික්ෂූන්ට ආයාචනා කළේය. අලජ්ජින්ගේ (ලජ්ජා නැත්තවුන්ගේ) බලවත් බව නිසා ද, බොහෝ කල් විවිධ ලෙස භේද වී සිටි නිසා ද එකල බොහෝ <span class="gatha-number">11</span> භික්ෂූහු සාමග්‍රිය නොඉවසූහ. <span class="gatha-number">12</span> ඇතැම් කෙනෙක් විදෙස් රටවලට යාමට ද, <span class="gatha-number">13</span> ඇතැම් කෙනෙක් සිවුරු හැරීමට ද පටන් ගත්හ. ඇතැම් කෙනෙක් විනිශ්චය සභාවෙහි හිඳීමට ද අකමැති වූහ.</p>
  <p>ඉක්බිති ඉතා දුක සේ සංසිඳවිය යුතු වූ මහා අධිකරණය (විනය පරීක්ෂණය) පටන් ගත්හ. එකල එම සමගි කිරීම මහමෙර එසවීම මෙන් වැටහිණි. ඡන්දයෙන් (කැමැත්තෙන්) හටගත් <span class="gatha-number">14</span> මමත්වයක් නැත්තා වූ, ස්ථිර වූ ආරම්භ ඇති, ධාර්මික වූ ඒ පෘථිවීශ්වර <span class="gatha-number">15</span> තෙමේ ඒ භික්ෂූන් අස්වසා ඉතා දුක සේ එකඟ කරවා ගත්තේය. ඉක්බිතිව උපනුපන් <span class="gatha-number">16</span> අධිකරණයන් සමථයකට පත් කරනු පිණිස මහා කාශ්‍යප ස්ථවිරයන් ප්‍රධාන වූ භික්ෂූන් ලවා විනිශ්චය කරවීය.</p>
  <p>විනිශ්චය භාරගැනීමෙහිලා ත්‍රිපිටකධර ආචාර්යවරුන් සමඟ තමන් සමීපයේ සිටිමින් පිළියම් කළ හැක්කවුන් ධර්මය වූ පරිද්දෙන් පිරිසිදු බවෙහි පිහිටුවා මහා විහාරවාසී වූ සියලු භික්ෂූන් සමගි කළේය. <span class="gatha-number">17</span> හෙතෙමේ දුස්සීලයන් “ලාභ බලාපොරොත්තුවෙන් ශාසනය නොනසත්වා” යි කියා මහ <span class="gatha-number">18</span> තනතුරු දී සිවුරු හැරවූයේය. <span class="gatha-number">19</span> මෙසේ මහා විහාරයම මහෝත්සාහයෙන් පිරිසිදු කොට, වට්ටගාමිණී <span class="gatha-number">20</span> අභය මහ රජතුමාගේ කාලයේ පටන් වෙන්ව ගියා වූ <span class="gatha-number">21</span> අභයගිරි විහාරවාසී භික්ෂූන් ද, මහසෙන් රජු දවස පටන් වෙන්ව ගිය, වෛතුල්‍ය පිටකාදී අශුද්ධ වචනයම බුද්ධ වචනය යැයි ප්‍රකාශ කරන්නා වූ, <span class="gatha-number">22</span> ප්‍රතිපත්තියෙන් ඉවත් වූ ජේතවන විහාරයට අයත් භික්ෂූන් ද, කිසිදු අඩුවක් නැති <span class="gatha-number">23</span> ගුණයෙන් යුක්ත වූ මහා විහාරවාසී භික්ෂූන් සමඟ, මැණික් හා වීදුරු ගල් <span class="gatha-number">24</span> මෙන් සමගි කිරීමට ආරම්භ කළේය. සීලාදී සාර ගුණයෙන් ශුන්‍ය වූ ඔවුහු මහා සංඝයාගේ ද, නරේන්ද්‍රෝත්තමයාගේ ද තේජස කරණකොටගෙන බුද්ධ ශාසනයෙහි ඇල්මට නොපැමිණියෝය.</p>
  <p>එසේ වුවත් ධාර්මික වූ <span class="gatha-number">25</span> රජතුමා විනය කර්ම දන්නන් ලවා විචාරණය කරවද්දී, ප්‍රකෘති භාවයෙන් (නියම සිල්වත් භාවයෙන්) යුක්ත වූ එකම උපසපන් නමක් හෝ නොලද්දේය. එකල බොහෝ <span class="gatha-number">26</span> භික්ෂූන් සාමණේර භාවයට පත් කරවූයේය. දුස්සීලයන් ලවා සිවුරු හරවා මහ තනතුරු දුන්නේය. මෙසේ ඒ මහ රජතෙමේ මහෝත්සාහයෙන් <span class="gatha-number">27</span> බොහෝ කලකින් ශුද්ධිය හා සාමග්‍රිය සම්පාදනය කොට සංඝයා බුද්ධ <span class="gatha-number">28</span> කාලයෙහි මෙන් පැවැත්වූයේය. අවුරුද්දක් පාසා මහා ගංගා තීරය සමීපයට පමුණුවා, එහි උයනෙහි වස්වා, අමාත්‍යයන් සහිතව <span class="gatha-number">29</span> උපස්ථාන කරමින්, ගඟ මැද අතිශයින් නිශ්චල කොට නැව් තබ්බවා, <span class="gatha-number">30</span> එහි මනෝහර වූ බෙදීම් සහිත මණ්ඩපයක් කරවා, මාහැඟි සිවුරු ද නොයෙක් <span class="gatha-number">31</span> පිරිකර ද ලබා දී මහා ප්‍රඥා ඇති හෙතෙම උපසම්පදා කර්මය කරවූයේය.</p>
  <div class="subhead">ජේතවන විහාරය කරවීම</div>
  <p>මෙසේ බොහෝ වූ නොයෙක් සිය ගණන් භික්ෂූන්ගේ සැප <span class="gatha-number">32</span> විහරණයට යෝග්‍ය වූ මහා විහාරයන් කරවීමට කැමති වූ ඒ මහ රජතෙමේ ජේතවන විහාර සම්පත්තිය ප්‍රත්‍යක්ෂ කොට දක්වන්නාක් මෙන් <span class="gatha-number">33</span> ජේතවන නම් මහා විහාරයක් කරවූයේය. එහි ආශ්‍රමස්ථානවාසී වූ දැඩි සිල් ඇති ස්ථවිරයන්ට මාහැඟි වූ තුන් මහල් පහ (ප්‍රාසාද) අටක් කරවූයේය. <span class="gatha-number">34</span> ශාරිපුත්‍ර නම් ස්ථිර ශීලයෙන් යුක්ත වූ ස්ථවිරයන් වහන්සේට ද සඳලු සහිත උඩුමහල් ඇති ගබ් ගෙවලින් යුක්ත වූ බබළන්නා වූ මහා ප්‍රාසාදයක් කරවූයේය. <span class="gatha-number">35</span> ප්‍රතිමා රූපයන්ගෙන් යුක්ත වූ පර්වතයන් මෙන්, <span class="gatha-number">36</span> කිසිවකු හා සමාන නොවූ සැත්තෑවක් පමණ තෙමහල් ප්‍රතිමා මන්දිරයන් ද කරවූයේය. <span class="gatha-number">37</span> පන් සැත්තෑවක් පිරිවෙන් පිණිස රම්‍ය ලක්‍ෂණ ඇති දෙමහල් දීර්ඝ ප්‍රාසාදයන් එපමණම කරවූයේය.</p>
  <p>සුළු පහ එක්සිය සැත්තෑ <span class="gatha-number">38</span> අටක් ද, දොරකොටු සූ තිසක් ද, පුස්තකාලය දෙකක් ද, කුළු ගෙවල් හා <span class="gatha-number">39</span> ගුහාවක් ද, මල්කම් ලියකමින් යුත් බඹ රූප ආදියෙන් යුතු ශාලාවන් හා බොහෝ වූ ගබඩා ගෙවල් ද කරවූයේය. උළුකම් හා සුණු කර්මයෙන් නිම කරන ලද්දා වූ, <span class="gatha-number">40</span> නේත්‍ර රසායනය බඳු වූ, ත්‍රිවංක ප්‍රතිමා ස්වාමීන් වහන්සේ සඳහා ත්‍රිවංක <span class="gatha-number">41</span> ප්‍රතිමා ගෘහයක් ද, සිහ කවුළුවලින් හා කණු ආදී රූප පෙළින් බබළන්නා වූ, <span class="gatha-number">42</span> නා නා දැල් කවුළු වලින් හා බොහෝ පේකඩවලින් ද සිත්කළු වූ ටැම් බිතු <span class="gatha-number">43</span> ආදියෙන් සැදුම් ලත් මනා වූ සම්පූර්ණ ගල්මුවා වෘත්ත (වටදාගෙයක් බඳු) දන්තධාතු මන්දිරයක් ද කරවූයේය. <span class="gatha-number">44</span> ධර්මශාලා තුනක් හා එක් චෛත්‍යයක් ද, දිගු සක්මන් මළු අටක් ද, දිගු පුළුල් වූ එක් බොජුන් හලක් ද, උළු සෙවිලි කරන ලද අසූපහක් <span class="gatha-number">45</span> ගිනිහල් ගෙවල් ද, වැසිකිළි එක්සිය සැත්තෑ අටක් ද කරවූයේය.</p>
  <p>භික්ෂූන්ගේ අභ්‍යන්තර මලය (කෙලෙස්) ශාසන ශුද්ධියෙන් පිරිසිදු කොට පිටත මලය (කිළිටි) ද ශුද්ධ කරනු පිණිස, බොහෝ සෙයින් ග්‍රීෂ්ම කාලයෙහි නහනු පිණිස වට නාන <span class="gatha-number">46</span> කොටුවය, ගුහා නාන කොටුවය, පියුම් නම් නාන කොටුවය, භද්‍ර නම් <span class="gatha-number">47</span> නාන කොටුවය යනාදී ටැම්, පියගැට, පේකඩ ආදියෙන් සැදුම් ලත් <span class="gatha-number">48</span> ගල්මුවා වූ නාන කොටු අටක් කරවූයේය. මහ රජතෙමේ එහි <span class="gatha-number">49</span> බොහෝ වූ ප්‍රාකාර ද බැඳවූයේය. මෙසේ ජේතවන විහාරයෙහි <span class="gatha-number">50</span> සියලුම ගෙවල් පන්සිය විස්සක් විය. ක්ෂත්‍රිය තෙමේ නොයෙක් පිරිකර ද එහි සංඝයාට ලබා දී නොවස්වා ආළාහණ පිරිවෙන එහි කරවූයේය.</p>
  <div class="subhead">ආළාහණ පිරිවෙන සහ ලංකාතිලකය</div>
  <p>එහි <span class="gatha-number">51</span> ස්ථවිරයන් වහන්සේ පිණිස ඉතා දුර නොවීම ආදී සියලු අංගයෙන් <span class="gatha-number">52</span> සමන්විත වූ, මනා යයි සම්මත, ඉතා සිත්කළු සඳලුතල ඇති, නානාවිධ <span class="gatha-number">53</span> උතුම් ගැබ් ගෙවල් ඇති, කුළු ගෙවලින් හෙබියා වූ තෙමහල් පහයක් කරවූයේය. දිගු පහ සතළිසක් ද, එපමණ වැසිකිළි ද, සුළුපහ අටක් ද, දොරකොටු සයක් ද, ගිනිහල් ගෙවල් සූ තිසක් ද, අතිශයින් මහත් වූ <span class="gatha-number">54</span> ප්‍රාසාද දෙකක් ද, සුභද්‍ර නම් චෛත්‍යයක් ද, රූපවතී නම් චෛත්‍යයක් ද කරවූයේය. <span class="gatha-number">55</span> මාලා කර්ම, ලතා කර්ම හා දේව බ්‍රහ්මයන්ගේ මනෝහර <span class="gatha-number">56</span> රූප ඇත්තා වූ කූටාගාර, ගුහා, ගර්භ ශාලා මන්දිරවලින් අලංකාර වූ, යම් ප්‍රතිමා මන්දිරයෙක්හි ‘ලංකා තිලකය’ යන අර්ථවත් නාමයකුත් වී ද, මනහර පස්මහල් වූ ඒ පිළිම ගෙය ද කරවීය. ඒ පිළිම ගෙයි ජීවමාන සර්වඥයන් වහන්සේගේ ප්‍රමාණයෙන් යුක්ත වූ ලංකා තිලක නම් නේත්‍ර රසායන වූ හිටි පිළිමයක් ද කරවූයේය. <span class="gatha-number">58</span> නොයෙක් කුළු <span class="gatha-number">59</span> ගෙවලින් ද, ගබඩා ගෙවලින් ද, එසේම මැදිරි ගෙවලින් ද යුක්ත වූ බද්ධසීමා ප්‍රාසාද නම් වූ දොළොස් මහල් පොහෝ ගෙයක් කරවූයේය.</p>
  <p>එහි සීමා බන්ධනය කරවනු පිණිස අමාත්‍යයන් සහිතව අන්තඃපුර <span class="gatha-number">60</span> ජනයා සහිත වූ, මහා සේනා වාහන ඇති, නන් බරණින් සැදි ඒ රජතෙමේ ශක්‍ර දේවේන්ද්‍ර විලාසයෙන් ඒ වෙහෙරට පැමිණියේය. <span class="gatha-number">61</span> මහා කාශ්‍යප ස්ථවිර ප්‍රමුඛ වූ මහා සංඝයා විසින් මෙහෙයවන ලද්දේ, මංගල <span class="gatha-number">62</span> ස්තුති ගීතිකාවෙන් හා තූර්ය නාදයෙන් ද, සාධුකාර නිනාදයෙන් සිව් දෙස <span class="gatha-number">63</span> පුරවමින්, ස්වර්ණාදීන් කරන ලද කළස් හා සුමුගු ද, බොහෝ වූ ධ්වජයන් ද, <span class="gatha-number">64</span> ඡත්‍රයන් ද දරන්නා වූ ජනයන් විසින් පිරිවරා ගන්නා ලද්දේ, මහත් වූ සැණකෙළි පවත්නා කල්හි මගුලැතුන් යොදන ලද්දා වූ රන් නගුල අල්වාගෙන <span class="gatha-number">65</span> භූමිපාල තෙමේ සී මං (සීමා ලකුණු කිරීමේ ඉර) වැඩියේය. ඒ සංඝයා එහි පෙර බඳින ලද සීමාවන් හා සම්බන්ධ වූ දෝෂ දුරු කරනු පිණිස ප්‍රථම කොට නොයෙක් තැන සිටියේ සීමා සමූහණනය (පෙර සීමා ඉවත් කිරීම) කොට, නරේන්ද්‍රයන්ගේ සී මං (නගුල් පහර) අනුසාරයෙන් හාත්පස නිමිති කීර්තනය කොට, සකල සම්පත්තියෙන් යුක්ත වූ කර්ම වාක්‍යයෙන් ඛණ්ඩ සීමා තුනක් හා එක් මහා සීමාවක් <span class="gatha-number">67</span> මනාකොට බන්ධනය කළේය.</p>
  <p><span class="gatha-number">68</span> පස් රියන් යටියෙන් ලංකාතිලක ගෙය පටන් සූසාළිසය, එකුන්පනසය, අටතිසය, සතිසය, පන්සතිසය, සත්පණසය, සතළිස්පහය, සැටසය යටියෙක යන දුර ඇති තන්හි පිළිවෙළින් පෙරදිග <span class="gatha-number">69</span> ආදී අට දිගුන්හි නිමිති ගල් පිහිටවූහ. දකුණු දිග්භාගයෙහි පිහිටි නිමිත්ත <span class="gatha-number">70</span> පාෂාණය ගොපලු පව්වෙන් අටපණස් යටියක දුර ඇත්තේය. උතුරු දිග යම් නිමිති ගලක් පිහිටියේ ද එය විද්‍යාධර ගුහාවෙන් පනස් යටියක දුරය. ඒ පාෂාණයෝ මහා සීමා සම්බන්ධ නිමිත්ත <span class="gatha-number">71</span> භාවයට පැමිණියහ. බද්ධසීමා ප්‍රාසාදයෙහි පසළොස් යටක් හා තෙළෙස් <span class="gatha-number">72</span> යටක් තන්හි දිගින් හා පුළුලින් ද බද්ධසීමාව විය. ඛණ්ඩ සීමා <span class="gatha-number">73</span> නම් වූ මාළකයෙහි දිගින් පසළොස් යටියෙක් ද පුළුලින් යෂ්ටි සයක් <span class="gatha-number">74</span> තන්හි ද සීමාව බඳින ලද්දීය. එසේම ස්ථවිරයන් වහන්සේගේ <span class="gatha-number">75</span> ප්‍රාසාදයෙහි බද්ධසීමාව දිගින් අටළොස් රියනක් ද පුළුලින් විසි රියනක් ද බඳින ලදී. ඒ විහාරය පිරිකර සමඟ භික්ෂූන්ට දුන්නේය.</p>
  <div class="subhead">උත්තරාරාමය සහ දෙමළ මහා සෑය</div>
  <p>එසේම නරේෂ්වර තෙමේ පශ්චිමාරාමය කරවූයේය. එහි දෙවිස්සක් <span class="gatha-number">76</span> පමණ පිරිවෙන්හි එපමණ දෙමහල් දීර්ඝ ශාලාවෝ ද, ගිනිහල් විස්සක් ද, <span class="gatha-number">77</span> දෙමහල් සුළුපහ එක් විස්සක් ද, එසේම වැසිකිළි පන්තියක් ද, සක්මන් මළු දෙකක් ද, එක් ධර්ම ශාලාවක් ද, දොරටු කොටු දශයක් ද වූහ. පරිෂ්කාර <span class="gatha-number">78</span> සහිත වූ ඒ විහාරය ද භික්ෂූන්ට දුන්නේය. එසේම නරේෂ්වර තෙමේ මහා චෛත්‍යයට ආසන්න තන්හි පර්වතය බිඳුවා එහි උත්තරාරාමය <span class="gatha-number">79</span> කරවූයේය.</p>
  <p>සියලු කර්මයන් දක්වා විද්‍යාධර ගුහාව ද, වැඩහුන් පිළිම ලෙනක් <span class="gatha-number">80</span> ද, හොත් පිළිම ගුහාවක් දැයි මෙසේ පිළිම ලෙන් තුනක් ද දක්‍ෂ වූ <span class="gatha-number">81</span> ශිල්පීන් ලවා කරවූයේය. පඬි රජය (පාණ්ඩ්‍ය දේශය) ගෙන ඒ රටින් ගෙනෙන ලද <span class="gatha-number">82</span> දෙමළුන් ලවාත් කරවූ බැවින් ‘දෙමළ සෑය’ යි නම් ලත්, එක් දහස් තුන්සිය රියන් විශාල වූ, සියලු ථූපයන්ට මහත් වූ, දෙවෙනි කෛලාශය හා සමාන වූ <span class="gatha-number">83</span> මහා සෑයක් රහතුන්ගේ සෘද්ධියක් ද, දේව වර්ගයක් ද නැතිව මහත් වූ රාජ සෘද්ධියෙන්ම කරවූයේය.</p>
  <div class="subhead">වෙනත් විහාර කර්මාන්ත</div>
  <p>එසේම රාජවෙසීභුජංග නම් වූ ශාඛා නගරයෙහි යතීන්ගේ සිත් <span class="gatha-number">84</span> පිනවන්නා වූ ඉසිපතන නම් විහාරයක් කරවූයේය. <span class="gatha-number">85</span> ඒ විහාරයෙහි එක් දාගැබක් ද, තුන් මහල් පිළිම ගෙයක් ද, එහි සිතියමින් බැබළෙන මා හැඟි <span class="gatha-number">86</span> පිළිම තුනක් ද, ප්‍රසාද එලවන්නා වූ කර්මාන්තයෙන් යුක්ත වූ දෙමහල් පහයක් <span class="gatha-number">87</span> ද, දිගු පහ දෙකක් ද, දොරකොටු සතරක් ද, සුළුපහ අටක් ද, ධර්ම ශාලාවක් හා චක්‍රමණ මාලකයක් (සක්මන් මළුවක්) ද, එසේම ගිනිහල් අටක් ද, වැසිකිළි සයක් ද, රම්‍ය වූ සර්වශෛලමය (ගල්) වූ එක් නාන කොටුවක් ද, එකම සීමා පවුරු <span class="gatha-number">88</span> වළල්ලක් ද, සඟසතු උයනක් ද විය.</p>
  <p>එසේම සිංහපුර නම් වූ ශාඛා නගරයෙහි සිංහ වික්‍රම ඇති <span class="gatha-number">89</span> පෘථිවීශ්වර තෙම කුසිනාරා නම් විහාරයක් කරවූයේය. එහි ද දාගැබක් ද, <span class="gatha-number">90</span> තුන් මහල් ප්‍රතිමා මන්දිර තුනක් ද, දීර්ඝ ප්‍රාසාද සයක් ද, ධර්ම ශාලාවක් හා සක්මන් මළුවක් ද, සුළුපහ සොළසක් ද, දොරකොටු තුනක් ද, වැසිකිළි <span class="gatha-number">91</span> එකොළොසක් ද, ගිනිහල් සයක් ද වූහ.</p>
  <p>පරාක්‍රමබාහු නරේන්ද්‍ර තෙම විජිත නම් ශාඛා පුරයෙහි වේළුවන නම් <span class="gatha-number">92</span> වෙහෙරක් ද කරවූයේය. එහි මනෝඥ වූ පිළිම හා සිතියම් බබළන <span class="gatha-number">93</span> තුන් මහල් පිළිම ගෙවල් තුනක් ද, දාගැබක් ද, සක්මන් මළුවක් ද, දෙමහල් <span class="gatha-number">94</span> පහයක් ද, දොර කොටු සතරක් ද, දිගු පහ තුනක් ද, සුළුපහ අටක් ද, එක් <span class="gatha-number">95</span> බොජුන් හලක් ද, එසේම එක් ධර්ම ශාලාවක් ද, ගිනිහල් සතරක් ද, <span class="gatha-number">96</span> වැසිකිළි දොළසක් ද වූයේය. ඒ මනුජේන්ද්‍ර තෙම ගව්වක් ගව්වක් පාසා මනෝඥ ප්‍රතිමා මන්දිරයන් හා දොරකොටු, පවුරු, දම්හලින් යුක්ත වූ <span class="gatha-number">97</span> ගාවුත විහාරයන් ද කරවූයේය.</p>
  <p>විවේක කාමී වූ සියලු ධූතාංගධර <span class="gatha-number">98</span> භික්ෂූන්ගේ සැප විහරණය පිණිස කපිල නම් විහාරයක් කරවූයේය. එහි මහාර්ඝ වූ දෙමහල් පහයක් ද, දීර්ඝ චක්‍රමණයක් ද, දීර්ඝ ප්‍රාසාද <span class="gatha-number">99</span> සතරක් හා දෙමහල් පහ සතරක් වේ. නානා ප්‍රකාර විචිත්‍ර <span class="gatha-number">100</span> කර්මාන්තයෙන් යුක්ත වූ, කුළු ගෙවල් ආදියෙන් හෙබියා වූ, ගිජිලිහිණියකු බඳු ගෙයක් ද කපිල නම් තපස්වීන්ට කරවන ලද්දේය. සුළු පහ <span class="gatha-number">101</span> සතරක් ද, වැසිකිළි තුනක් දැයි පිරිකර සහිත වූ ඒ විහාරයන් ද භික්ෂූන්ට දුන්නේය.</p>
  <div class="subhead">අනුරාධපුරය පිළිසකර කිරීම</div>
  <p>අනුරාධපුරයෙහි ද පූර්වයෙහි දෙමළුන් විසින් නසන ලද, දුෂ්කර හෙයින් නොයෙක් රජුන් විසින් නොකරවන ලද්දා වූ විහාරයන් කරවනු පිණිස එක් ඇමතියෙක් යවා, එක්සිය විසි රියන් උස් වූ <span class="gatha-number">102</span> රුවන්වැලිසෑය කොට නිමවා, එක්සිය සතළිස් රියන් උස් වූ අභයගිරි <span class="gatha-number">103</span> නම් සෑය ද, එක්සිය සැට රියන් උස් වූ ජේතවන සෑය ද, අසූ රියන් උස් වූ මිරිසවැටි මහ සෑය ද යන මේ පෙර දෙමළුන් විසින් පලන ලද්දා වූ, මහ රුකින් වැසුණු, වලසුන් දිවියන් නිබඳ සෙවනය ලද්දා වූ, ගඩොල් හා මැටි <span class="gatha-number">104</span> පිඩු කරණකොට ගෙන දුක සේ යා යුතු, ජාගල (වල් බිහිවූ) භූමි ප්‍රදේශ ඇත්තා වූ <span class="gatha-number">105</span> තුන් සෑයත්, වනය සිඳුවා මනාකොට බඳවා සුණුකම් ද කරවා සෑමළු <span class="gatha-number">106</span> ශුද්ධ කරවූයේය.</p>
  <p>එක් එක් පසෙකින් සියක් රියන් වූ, සියක් රියන් විශාල වූ, උසින් එපමණ වූ, සොළීන් විසින් නසන ලද්දා වූ ලෝවාමහපාය, <span class="gatha-number">107</span> එක් දහස් සසියයක් ගල් ටැම් පිහිටුවා, නොයෙක් සිය ගණන් ගබ් ගෙවලින් හා උතුම් කුළු ගෙවලින්, සිව් මැදුරු කවුළු පෙළින් ද අලංකෘත වූ, <span class="gatha-number">108</span> නොයෙක් මහල් ඇති, අතිශයින් විස්මය එලවන්නා වූ කර්මාන්ත ඇති කොට නරේෂ්වර තෙම කරවූයේය. <span class="gatha-number">109</span> සැටක් මහපා ඇති ‘ශෙපර්ණී පුෂ්ප’ නම් වූ මහා ප්‍රාසාදය, ‘මහේන්ද්‍ර සේන’ නම් ප්‍රාසාදය, <span class="gatha-number">110</span> බොහෝ වූ සීමා ප්‍රාකාරයන් ද, පිරිවෙන් ද කරවූයේය. දන්හලක් ද කරවා දන්වැට තැබ්බවිය. ථූපාරාමාදී පරණ පිරිවෙන්හි ඛණ්ඩපුල්ල ප්‍රතිසංස්කරණයත් (කැඩී බිඳී ගිය තැන් පිළිසකරු කිරීම) කරවූයේය. <span class="gatha-number">111</span> හේ තෙමේ සෑගිරියෙහි (මිහින්තලයෙහි) ද සූසැටක් දාගැබ් කරවීය. පුරාණ වාසයන්හි (විහාරවල) සුන්බුන් තැන් ද පිළිසකර කරවීය.</p>
  <p>මෙසේ විශුද්ධ බුද්ධිමත් වූවෝ මහත් සම්පතෙහි පිහිටා ද පුණ්‍ය ක්‍රියාව එකම රසය (සතුට) කොට ඇත්තෝ වෙත් යයි දැන, ලෝකයෙහි කවර නම් පණ්ඩිත ජනයෙක් තෙම සියලු සැප ලබා දෙන්නා වූ පුණ්‍ය ක්‍රියාවෙහි ප්‍රමාදයට පැමිණේ ද? <span class="gatha-number">112</span></p>
  <p>මෙතෙකින් හුදී ජනයාගේ ප්‍රසාදය හා සංවේගය පිණිස කළ මහාවංශයේ ‘විහාර කාරාපණ’ නම් වූ හැත්තෑ අට වෙනි අධියර නිමි.</p>
  <nav class="bottom"><a class="button prev" href="3-73.html"><i class="material-icons">arrow_back</i>77. පඬිරට ජය ගැනීම</a><a class="button next" href="3-75.html">79. උයන් වතු හා වාරි කර්මාන්ත <i class="material-icons">arrow_forward</i></a></nav>
</div>
    </div>
    <div id="toast"></div>
    <script src="../common/jquery-3.4.1.min.js"></script>
    <script src="../common/clipboard.min.js"></script>
    <script src="../common/book.js"></script>
</body>
</html>