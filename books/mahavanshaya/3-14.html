<!DOCTYPE html>
<html>
<head>
    <meta charset="UTF-8">
    <title>14. නගර ප්‍රවේශය - මහාවංශය</title>
    <meta name="description" content="මහාවංශය - සිංහල පරිවර්තනය">
    <meta property="og:type" content="article">
    <meta property="og:title" content="14. නගර ප්‍රවේශය - මහාවංශය"> <!--For facebook link previews -->
    <meta property="og:image" content="https://pitaka.lk/books/common/og-books-500x300.png">
    <meta property="og:image:type" content="image/png">
    <meta property="og:image:width" content="500">
    <meta property="og:image:height" content="300">
    <meta name="viewport" content="width=device-width, initial-scale=1">
    <meta name="apple-mobile-web-app-capable" content="yes">
    <meta name="mobile-web-app-capable" content="yes">
    <link rel="icon" type="image/png" sizes="96x96" href="../common/favicon-96x96.png">
    <link rel="stylesheet" href="../common/book.css"/>
</head>
<body>
    <div book-folder="mahavanshaya" style="width: 100%; max-width: 800pt; margin: 0pt auto; height: 100%; display: flex; flex-flow: column; align-content: center;">
        <div class="content">
  <nav class="top"><a class="button" href="../index.html"><i class="material-icons">home</i></a><i class="material-icons">navigate_next</i><a class="button" href="index.html#3-14"><i class="material-icons">toc</i>මහාවංශය</a><i class="material-icons">navigate_next</i><a class="button" href="3.html">පරිච්ඡෙද</a></nav>
  <div class="heading-bar">
    <h2>14. නගර ප්‍රවේශය</h2><i class="material-icons star-icon undefined" data-bookmark="{&quot;ids&quot;:[3,14],&quot;headings&quot;:[&quot;පරිච්ඡෙද&quot;,&quot;14. නගර ප්‍රවේශය&quot;],&quot;book&quot;:{&quot;name&quot;:&quot;මහාවංශය&quot;,&quot;folder&quot;:&quot;mahavanshaya&quot;}}">star_outline</i><i class="material-icons share-icon" file-name="3-14.html">share</i>
  </div>
  <div class="subhead">මිශ්‍රක පර්වතය සහ රජුගේ දඩයම</div>
  <p><span class="gatha-number">1</span> ඒ දේවානම්පියතිස්ස රජතුමා නුවර වැසියන්ට දිය කෙළි සංවිධානය කරවා, <span class="gatha-number">2</span> තමන් වහන්සේ මුව දඩයමේ ගියහ. හතළිස් දහසක් මිනිසුන් පිරිවරා ගත් එතුමා පයින්ම දිව යමින් මිශ්‍රක පර්වතය වෙත ගියේය.</p>
  <p><span class="gatha-number">3</span> ඒ පර්වතයෙහි වසන දෙවියා රජතුමාට තෙරුන් වහන්සේව දක්වනු කැමතිව, ගෝනෙකුගේ වෙස් ගෙන තණ පඳුරක් කමින් සිටියාක් මෙන් පෙන්නුම් කළේය.</p>
  <p><span class="gatha-number">4</span> රජතුමා එය දැක, “පමාවූවෙකුට (නොසැලකිලිමත්ව සිටින සතෙකුට) විදීම සුදුසු නැතැ” යි සිතා දුනු දිය ඇද ශබ්ද කළේය. එවිට ගෝනා <span class="gatha-number">5</span> පර්වතය දෙසට දිව ගියේය. රජතුමා ද ඌ ලුහුබැඳ ගියේය. මුව වෙස් ගත් ඒ දෙවියා තෙරුන් වහන්සේ වෙත ගොස්, රජු විසින් තෙරුන්ව දුටු කල්හි අතුරුදහන් විය.</p>
  <div class="subhead">මිහිඳු හිමි සහ රජු අතර හමුව</div>
  <p>ස්ථවිරයන් වහන්සේ, “අප බොහෝ දෙනෙකු දුටුවහොත් මොහු වඩාත් බිය වනු ඇතැ” යි <span class="gatha-number">6</span> සිතා තමන් වහන්සේව පමණක් පෙනෙන්නට සැලැස්වූ සේක. රජතුමා ඒ තෙරුන් දැක <span class="gatha-number">7</span> බියපත්ව සිටියේය.</p>
  <p>ස්ථවිරයන් වහන්සේ ඔහුට, “තිස්ස, මෙහි එන්න” යැයි වදාළ සේක. <span class="gatha-number">8</span> තිස්ස කියා නමින්ම ඇමතූ බැවින් රජතුමා, “මොහු යක්ෂයෙකැ” යි සිතුවේය.</p>
  <p>ස්ථවිරයන් වහන්සේ, “මහරජතුමනි, අපි ධර්මරාජයන් වහන්සේගේ ශ්‍රමණ ශ්‍රාවකයෝ වෙමු. ඔබ කෙරෙහි අනුකම්පාවෙන්ම දඹදිව සිට මෙහි පැමිණියෙමු” යි <span class="gatha-number">9</span> වදාළ සේක.</p>
  <p>ඒ අසා රජතුමා පහව ගිය බිය ඇත්තේ වී, තම මිතුරාගේ (අශෝක රජුගේ) <span class="gatha-number">10</span> හසුන් පත සිහිපත් කොට, ‘මේ ශ්‍රමණයන් වහන්සේලා ය’ යි නිශ්චය කරගෙන, දුනු ඊතල බිම දමා ඒ තෙරුන් වෙත එළඹ, ඒ තෙරුන් හා සමග සතුටු වෙමින් උන්වහන්සේ අසල හිඳගත්තේය.</p>
  <p><span class="gatha-number">11</span> එකල්හි මහරජුගේ පිරිස පැමිණ රජු පිරිවරා ගත්හ. එවිට මහා ස්ථවිරයන් වහන්සේ තමන් සමග පැමිණි සෙසු සදෙනා ද පෙනෙන්නට සැලැස්වූ සේක.</p>
  <p>රජතුමා <span class="gatha-number">12</span> උන්වහන්සේලා දැක, “මොවුන් කවදා පැමිණියෝදැ” යි ඇසීය. “මා සමගම ය” යි <span class="gatha-number">13</span> තෙරුන් විසින් වදාළ කල්හි, නැවතත් රජ තෙමේ, “මෙබඳු වූ වෙනත් යතීහු දඹදිව සිටිත්දැ” යි විචාළේය.</p>
  <p>ස්ථවිරයන් වහන්සේ මෙසේ වදාළ සේක: “ජම්බුද්වීපය කාෂාය වස්ත්‍රයෙන් බබළයි. එහි වනාහි ත්‍රිවිද්‍යා ඇත්තා වූ ද, සෘද්ධි ප්‍රාප්ත වූ ද, පරසිත් දන්නා වූ ද, දිව්‍ය ශ්‍රෝත්‍ර ඇත්තා වූ ද බුද්ධ ශ්‍රාවක වූ <span class="gatha-number">14</span> බොහෝ රහතන් වහන්සේලා වැඩ සිටිති.”</p>
  <p>රජතුමා, “කුමකින් (කෙසේ) වැඩම කළ සේක්දැ” යි <span class="gatha-number">15</span> විචාළේය. “දියෙන් හෝ ගොඩින් හෝ නොපැමිණියෙමු” යි වදාරන ලද්දා වූ කල, ඒ රජතුමා උන්වහන්සේලා අහසින් වැඩම කළ බව දැනගත්තේය.</p>
  <div class="subhead">අඹ පැනය සහ නෑ පැනය</div>
  <p>මහත් ප්‍රඥා ඇති ඒ මහා ස්ථවිරයන් වහන්සේ, රජුගේ නුවණ විමසනු පිණිස ඔහුගෙන් ප්‍රශ්න විචාළ සේක. විචාරන ලද ඒ ඒ ප්‍රශ්නයට රජතෙමේ පිළිතුරු දෙමින් උන්වහන්සේගෙන් ප්‍රශ්න විචාළේය.</p>
  <p><span class="gatha-number">16</span> “මහරජතුමනි, මේ ගස කුමක්දැ” යි විචාළ සේක.
    රජතුමා, “මේ ගස අඹ ගසකැ” යි කීය.</p>
  <p>“මේ හැර වෙනත් අඹ ගස් තිබේදැ” යි <span class="gatha-number">17</span> විචාළ සේක.
    “බොහෝ අඹ ගස් ඇත්තේය” යි කීය.</p>
  <p>“මේ අඹ ගස ද, ඒ (වෙනත්) අඹ ගස් ද හැර වෙනත් ගස් තිබේදැ” යි <span class="gatha-number">18</span> විචාළ සේක.
    “ස්වාමීනි! බොහෝ ගස් ඇත්තේය. ඒ ගස් අඹ නොවේ” යැයි කීවේය.</p>
  <p>“ඒ අඹත්, නොඅඹත් හැර වෙනත් ගස් තිබේදැ” යි <span class="gatha-number">19</span> විචාළ සේක.
    “ස්වාමීනි, (ඒ ඇත්තේ) මේ අඹ ගස ය” යි කීවේය.
    “නරේෂ්වරය! ඔබ පණ්ඩිතයෙකි” යි වදාළ සේක.</p>
  <p>“මහරජ, <span class="gatha-number">20</span> ඔබගේ නෑයෝ සිටිත්දැ” යි විචාළ සේක.
    “බොහෝ දෙනෙක් සිටිති” යි <span class="gatha-number">21</span> කීවේය.</p>
  <p>“නොනෑයෝත් සිටිත්දැ” යි විචාළ සේක.
    “බොහෝ නොනෑයෝ සිටිති” යි කීවේය.</p>
  <p>“ඒ නෑයනුත්, නොනෑයනුත් හැර වෙනත් අයෙකු සිටීදැ” යි <span class="gatha-number">22</span> විචාළ සේක.
    “මම ම සිටිමි” යි කීවේය.</p>
  <p>“මහරජ! මැනවි, ඔබ පණ්ඩිතය” යි වදාළ සේක. “මහත් නුවණැත්තෙකැ” යි වදාළ සේක.</p>
  <div class="subhead">ප්‍රථම ධර්ම දේශනාව සහ භණ්ඩුක කුමරු පැවිදි වීම</div>
  <p>මහ නුවණැති ස්ථවිරයන් වහන්සේ මේ රජු පණ්ඩිතයැ යි දැන රජුහට ‘චූලහත්ථිපදෝපම සූත්‍රය’ <span class="gatha-number">23</span> දේශනා කළ සේක. දේශනාව අවසානයෙහි ඒ රජතෙමේ හතළිස් දහසක් වූ ඒ මිනිසුන් සමග තෙරුවන් සරණ ගියේය.</p>
  <p>එදින සවස් කාලයෙහි රජුට ආහාර ගෙන එන ලදී. “දැන් උන්වහන්සේලා නොවළඳති” යි <span class="gatha-number">24</span> දන්නා නමුත් රජතෙමේ, “විචාරීමම සුදුසු ය” යැයි සිතා ඒ තෙරුන් වහන්සේලාට බතින් (ආහාර ගැනීමට) ඇරයුම් කළේය.</p>
  <p>“අපි (රාත්‍රී කාලයේ) දන් නොවළඳමු” යි <span class="gatha-number">25</span> වදාළ කල්හි, “එසේනම් නුවරට යමු” යි මෙසේ කීවේය. “මහරජ! ඔබ යන්න, අපි මෙහි <span class="gatha-number">26</span> වසන්නෙමු” යි වදාළ සේක.</p>
  <p>එසේ නම්, “කුමාරයා අප සමග <span class="gatha-number">27</span> යේවා” යි රජු කීවේය.
    “මහරජතුමනි, මොහු වනාහි මාර්ග ඵල ලැබූ අයෙකි; බුදු සසුන දන්නා අයෙකි. පැවිද්ද බලාපොරොත්තුවෙන් අප වෙත වසයි. දැන් මොහු පැවිදි කරන්නෙමු. මහරජතුමනි! <span class="gatha-number">28</span> ඔබ යන්න” යැයි වදාළ සේක.</p>
  <p>“පෙරවරු කාලයේ රථය එවන්නෙමි. නුඹ වහන්සේලා එහි නැගී පුරයට වඩින සේක්වා” යි කියා, <span class="gatha-number">29</span> තෙරුන් වැඳ, භණ්ඩුක නම් කුමාරයාව පසෙකට කැඳවා තෙරුන්ගේ විස්තර විචාළේය. <span class="gatha-number">30</span> ඒ කුමාරයා රජුහට සියල්ල කීවේය.</p>
  <p>තෙරුන් වහන්සේ කවුරුන්දැයි හඳුනාගෙන ඉතා සතුටු වූ ඒ රජ තෙමේ, “මේ මාගේ <span class="gatha-number">31</span> ලාභයැ” යි සිතුවේය. භණ්ඩුක නම් කුමාරයා ගිහි බැවින්, රජතුමා (උන්වහන්සේලා ගැන තිබූ) සැක දුරුකර ගෙන උන්වහන්සේලා මනුෂ්‍යයන් බව දැනගත්තේය.</p>
  <p>ඒ ස්ථවිර තෙමේ, “මොහු පැවිදි කරන්නෙමු” යි <span class="gatha-number">32</span> එකෙනෙහිම ග්‍රාම සීමාව තුළ දී භණ්ඩුක නම් කුමාරයාගේ පැවිද්දත් උපසම්පදාවත් සිදු කළ සේක. <span class="gatha-number">33</span> ඒ ක්ෂණයෙහි දීම උන්වහන්සේ රහත් බවට ද පැමිණි සේක.</p>
  <div class="subhead">දෙවියන්ගේ පැමිණීම</div>
  <p>ඉක්බිති මහා ස්ථවිර තෙමේ <span class="gatha-number">34</span> ඒ සුමන සාමණේරයන් වහන්සේට, “ධර්ම ශ්‍රවණ කාලය ඝෝෂා කරවන්න (දන්වන්න)” යි වදාළ සේක.
    “ස්වාමීනි, ඇසෙන ලෙස මම කොපමණ තැනකට <span class="gatha-number">35</span> අඬගසන්නම් දැ” යි විචාළ සේක.
    තෙරුන් විසින්, “මුළු තාම්බපණ්ණි දිවයිනටම” යි වදාළ කල්හි, ඍද්ධිමත් වූ සාමණේරයන් වහන්සේ ඍද්ධි බලයෙන් මුළු <span class="gatha-number">36</span> ලක්දිවට ඇසෙන සේ දහම් කාලය ඝෝෂා කළේය.</p>
  <p>ඒ රජතෙමේ නාග චතුෂ්ක නම් <span class="gatha-number">36</span> ගල් කෙමෙහි හිඳගෙන බත් අනුභව කරමින් සිටියේ, ඒ ශබ්දය අසා ඇමතියන් යැවූයේය. ඔවුහු ගොස්, “උපද්‍රවයක් ඇද්දෝ” යි ඇසූහ.</p>
  <p>“උපද්‍රවයක් නැත්තේය. සම්බුද්ධ වචනය ඇසීම සඳහා කාලය ඝෝෂා කරන ලද්දේ යැ” යි <span class="gatha-number">37</span> වදාළ සේක.</p>
  <p>සාමණේරයන්ගේ හඬ අසා භූමාටු දෙවියෝ <span class="gatha-number">38</span> ඝෝෂා කළහ. පිළිවෙළින් ඒ ශබ්දය බඹ ලොව දක්වා නැඟුනේය. ඒ ඝෝෂාව හේතුවෙන් <span class="gatha-number">39</span> දෙවියන්ගේ මහා සමාගමයක් විය.</p>
  <p>ස්ථවිර තෙමේ ඒ සමාගමයෙහි <span class="gatha-number">40</span> ‘සමචිත්ත සූත්‍රය’ දේශනා කළ සේක. අසංඛ්‍ය ගණන් දේවතාවුන්ට <span class="gatha-number">41</span> ධර්මාභිසමය විය. බොහෝ නාග, සුපර්ණ ආදීහු තෙරුවන් සරණෙහි පිහිටියෝය. සැරියුත් තෙරුන් විසින් මේ සූත්‍රය දෙසන කල යම් සේ වී නම්, එසේම මහේන්ද්‍ර ස්ථවිරයන් වහන්සේ දෙසන කල ද දිව්‍ය සමාගමය වූයේය.</p>
  <div class="subhead">අගනුවරට වැඩම කිරීම</div>
  <p>රජතෙමේ පසුදා උදෑසන රථය එවූයේය. ඒ රියදුරා එහි <span class="gatha-number">42</span> ගොස්, “රථයට නැඟුණ මැනව, නුවරට යමු” යැයි උන්වහන්සේලාට කීවේය.</p>
  <p>“රථයට නොනඟින්නෙමු. තොප යව. තොපට පසුව එන්නෙමු” යැයි <span class="gatha-number">43</span> මෙසේ වදාරා, යහපත් අදහස් ඇති, ඒ මහා ඍද්ධි ඇති තෙරුන් වහන්සේලා රියැදුරා යවා, අහසට නැඟී නුවරට නැගෙනහිර දිශාවෙහි වූ පළමු <span class="gatha-number">44</span> සෑය පිහිටි තැනට වැඩම කළ සේක. තෙරුන් විසින් පළමුවෙන් බසින ලද තැන කළ සෑය එහෙයින් ‘පඨමක චේතිය’ (පළමු සෑය) යැයි මෙසේ අද වනතුරුත් කියනු ලැබේ.</p>
  <p><span class="gatha-number">45</span> යම් හෙයකින් සියලු අන්තඃපුර ස්ත්‍රීහු රජුගෙන් තෙරුන්ගේ ගුණ අසා තෙරුන් දකිනු කැමති වූවාහු ද, එහෙයින් මිහිපල් තෙමේ රාජ <span class="gatha-number">46</span> මාලිගාව තුළම රම්‍ය වූ මණ්ඩපයක් කරවීය. එය සුදු වූ වස්ත්‍රයෙන් හා මලින් වසන ලද්දේ විය. එසේම අලංකාර කළේය.</p>
  <p><span class="gatha-number">47</span> තෙරුන් වෙත උස් ආසන තහනම් බව ඇසූ බැවින්, ‘ස්ථවිර තෙමේ උස් අසුනෙහි හිඳින්නේ හෝ නොවේ දෝ’ යි සැකයක් ඇති විය. <span class="gatha-number">48</span> ඒ අතර රථාචාරියා එහි සිටියා වූ සිවුරු පොරවන්නා වූ තෙරුන් දැක ඉතා විස්මිත සිත් ඇත්තේ ගොස් <span class="gatha-number">49</span> රජුට දැන්වීය.</p>
  <p>රජ තෙමේ සියල්ල අසා, “උන්වහන්සේලා පුටුවල හිඳීම නොකරන්නාහ” යි <span class="gatha-number">50</span> නිශ්චය කරගෙන, “ඉතා මනා කොට බුමුතුරුණු පණවන්න” යැයි කියා පෙර ගමන් කොට, <span class="gatha-number">51</span> සකසා තෙරුන් වැඳ, මහා මිහිඳු තෙරුන්ගේ අතින් පාත්‍රය ගෙන සත්කාර පූජා කරමින් පුරයට තෙරුන්ව ප්‍රවේශ කළේය.</p>
  <p><span class="gatha-number">52</span> නිමිති ශාස්ත්‍ර දන්නෝ මෙසේ අසුන් පනවා තිබෙනු දැක (බිම අසුන් පනවා තිබූ හෙයින්), <span class="gatha-number">53</span> “මුන්වහන්සේලා විසින් මහ පොළොව ගන්නා ලද්දීය. මොවුහු මේ දිවයිනෙහි ඊශ්වර වන්නාහ (පාලනය කරන්නාහ)” යි කීවුහ.</p>
  <div class="subhead">රජ මාලිගාවේ සහ ඇත් හලේ ධර්ම දේශනා</div>
  <p>නරේන්ද්‍ර තෙම ඒ තෙරුන් පුදමින් අන්තඃපුරයට <span class="gatha-number">54</span> වැඩම කරවීය. ඒ තෙරුන් වහන්සේලා එහි සුදුසු පරිද්දෙන් පනවන ලද අසුන්හි හිඳ ගත්හ. <span class="gatha-number">55</span> නරේන්ද්‍ර තෙමේ ඒ තෙරුන් කැඳ, අවුළු හා භෝජනයෙන් සන්තර්පණය (සතුටු) කළේය.</p>
  <p>බත් කිස නිම වූ කල්හි, තෙමේ <span class="gatha-number">56</span> උන්වහන්සේ වෙත හිඳගෙන, මහානාග නම් යුවරජුගේ මෙහෙසිය වූ ද, රජ ගෙහිම වසන්නා වූ ද අනුලා නම් බිසව කැඳවීය. <span class="gatha-number">57</span> ඒ අනුලා දේවිය පන්සියයක් ස්ත්‍රීන් හා පැමිණ තෙරුන් වැඳ පුදා එකත්පසෙක හිඳ ගත්තාය.</p>
  <p>ස්ථවිර තෙමේ <span class="gatha-number">58</span> ‘පේතවත්ථු’, ‘විමානවත්ථු’ සහ ‘සච්ච සංයුක්තය’ දේශනා කළ සේක. <span class="gatha-number">59</span> ඒ ස්ත්‍රීහු ප්‍රථම ඵලයට (සෝවාන් ඵලයට) පැමිණියෝය.</p>
  <p>නුවර වැසියෝ ඊයේ (තෙරුන්) දුටු මිනිසුන්ගෙන් බොහෝ වූ තෙර ගුණ අසා, තෙරුන් දකිනු කැමැත්තාහු රැස්ව <span class="gatha-number">60</span> රජ ගෙදර දොරටුව අසල මහත් ඝෝෂාවක් කළෝය. රජතෙමේ ඒ අසා විචාරා දැන, ඔවුන්ට හිත කැමැත්තේ, “සියල්ලන්ට මෙහි ඉඩකඩ මදිය. <span class="gatha-number">61</span> මඟුල් ඇත් හල පිරිසිදු කරවන්න. නුවර වැසියෝ එහි දී මේ තෙරුන් දකිත්වා” යි කීවේය.</p>
  <p><span class="gatha-number">62</span> එකෙණෙහි ඒ ඇත් හල පිරිසිදු කරවා වියන් ආදියෙන් <span class="gatha-number">63</span> අලංකාර කොට සුදුසු පරිද්දෙන් ආසන පැනවූහ. ඒ මහා ස්ථවිර තෙමේ (අනෙක්) තෙරුන් සමග එහි පැමිණ වැඩ හිඳ, මහා කථික වූ සේක් <span class="gatha-number">64</span> ‘දේවදූත සූත්‍රය’ වදාළ සේක. රැස් වූ නුවර වැසියෝ ඒ අසා පහන් වූහ. ඔවුන් අතුරෙන් දහසක් ප්‍රාණීහු සෝවාන් ඵලයට පැමිණියෝය.</p>
  <p><span class="gatha-number">65</span> ලංකාව (බුදු සසුනෙහි) පිහිටුවීමෙහි හෝ, අධික කොට තැබීමෙහි ශාස්තෘ කෙනෙකුන්ගේ ආකාර ඇති, ලක්දිවට පහනක් බඳු වූ ඒ මහා ස්ථවිර තෙමේ, මෙසේ දෙතැනක දී හෙළදිව් බසින් දහම් වදාරා ලක්දිව වැසි ජනයා කෙරෙහි සද්ධර්මයාගේ බැස ගැනීම කරවූ සේක. හෙවත් සද්ධර්මයෙහි ජනයා පිහිටුවූ සේක.</p>
  <p>මෙසේ හුදී ජනයාගේ පහන් සංවේගය පිණිස කළ මහවංශයේ “නගරප්පවේසන” (නගරයට ප්‍රවේශ වීම) නම් වූ දහහතර වෙනි පරිච්ඡේදය නිමි.</p>
  <nav class="bottom"><a class="button prev" href="3-13.html"><i class="material-icons">arrow_back</i>13. මහින්දාගමනය</a><a class="button next" href="3-15.html">15. මහා විහාරය පිළිගැනීම <i class="material-icons">arrow_forward</i></a></nav>
</div>
    </div>
    <div id="toast"></div>
    <script src="../common/jquery-3.4.1.min.js"></script>
    <script src="../common/clipboard.min.js"></script>
    <script src="../common/book.js"></script>
</body>
</html>