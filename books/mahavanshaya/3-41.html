<!DOCTYPE html>
<html>
<head>
    <meta charset="UTF-8">
    <title>41. මහානාග සහ අග්ගබෝධි රජවරුන්ගේ පුවත - මහාවංශය</title>
    <meta name="description" content="මහාවංශය - සිංහල පරිවර්තනය">
    <meta property="og:type" content="article">
    <meta property="og:title" content="41. මහානාග සහ අග්ගබෝධි රජවරුන්ගේ පුවත - මහාවංශය"> <!--For facebook link previews -->
    <meta property="og:image" content="https://pitaka.lk/books/common/og-books-500x300.png">
    <meta property="og:image:type" content="image/png">
    <meta property="og:image:width" content="500">
    <meta property="og:image:height" content="300">
    <meta name="viewport" content="width=device-width, initial-scale=1">
    <meta name="apple-mobile-web-app-capable" content="yes">
    <meta name="mobile-web-app-capable" content="yes">
    <link rel="icon" type="image/png" sizes="96x96" href="../common/favicon-96x96.png">
    <link rel="stylesheet" href="../common/book.css"/>
</head>
<body>
    <div book-folder="mahavanshaya" style="width: 100%; max-width: 800pt; margin: 0pt auto; height: 100%; display: flex; flex-flow: column; align-content: center;">
        <div class="content">
  <nav class="top"><a class="button" href="../index.html"><i class="material-icons">home</i></a><i class="material-icons">navigate_next</i><a class="button" href="index.html#3-41"><i class="material-icons">toc</i>මහාවංශය</a><i class="material-icons">navigate_next</i><a class="button" href="3.html">පරිච්ඡෙද</a></nav>
  <div class="heading-bar">
    <h2>41. මහානාග සහ අග්ගබෝධි රජවරුන්ගේ පුවත</h2><i class="material-icons star-icon undefined" data-bookmark="{&quot;ids&quot;:[3,41],&quot;headings&quot;:[&quot;පරිච්ඡෙද&quot;,&quot;41. මහානාග සහ අග්ගබෝධි රජවරුන්ගේ පුවත&quot;],&quot;book&quot;:{&quot;name&quot;:&quot;මහාවංශය&quot;,&quot;folder&quot;:&quot;mahavanshaya&quot;}}">star_outline</i><i class="material-icons share-icon" file-name="3-41.html">share</i>
  </div>
  <div class="subhead">අග්ගබෝධි කුමරුගේ රාජාභිෂේකය සහ ගුණ වර්ණනාව</div>
  <p><span class="gatha-number">1</span> ඉක්බිති මහානාග නරනිඳුගේ මයිලණුවන්ගේ පුත්‍ර වූ, <span class="gatha-number">2</span> මනා පින් ඇති, බුදුබව පතන අදහස් ඇති ඒ අක්කෝ (අග්ගබෝධි) කුමරු රජ විය. ඒ රජතෙමේ <span class="gatha-number">3</span> තේජසින් හිරු ද, සෞම්‍ය ගුණයෙන් සුපුන් සඳ මඬල ද, නිසල ගුණයෙන් <span class="gatha-number">4</span> මහා මේරුව ද, ගැඹුරු ගුණයෙන් මහ මුහුද ද, නොසෙල්වෙන ගුණයෙන් මහ පොළොව ද, සමව හැසිරීමෙන් සුළඟ ද, නුවණින් සුරයන්ගේ ඇමතියා (බ්‍රහස්පති) ද, පිරිසිදු <span class="gatha-number">5</span> ගුණයෙන් සරත් කාලයේ අහස ද, කාම සැප විඳීමෙන් දෙවිඳු (ශක්‍රයා) ද, සම්පතින් වෙසවුණු (කුවේර) ද, ධර්මයෙන් යම රජු ද, වික්‍රමයෙන් මහින්ද ද, රාජ ධර්මයෙන් සහ රාජ්‍ය පාලනයෙන් <span class="gatha-number">6</span> සක්විති රජු සහ ඊශ්වරයා ද, දානයෙන් වෙස්සන්තර රජු ද අනුව ගොස් ලෝකයෙහි ප්‍රසිද්ධ විය.</p>
  <p>ඒ රජතෙමේ <span class="gatha-number">7</span> තම මයිලණුවන් උප රජ තනතුරෙහි ද, සොහොයුරා යුවරජ තනතුරෙහි <span class="gatha-number">8</span> ද, බෑණනුවන් මලයරජ තනතුරෙහි ද පිහිටුවිය. ශ්‍රේෂ්ඨ වූ දක්ෂයන් යොදවන <span class="gatha-number">9</span> පරිදි ඒ ඒ තනතුරුවල සුදුස්සන් පිහිටුවා ජනයාට සතර සංග්‍රහ වස්තුවෙන් හා රාජ ධර්මයෙන් සංග්‍රහ කළේය. සේනාව සහිත දකුණු දේශය යුවරජුට දුන්නේය. හෙතෙම එහි වසමින් සිරිවඩමන් වැව බැඳවූයේය. මහා ප්‍රඥා ඇති (රජතෙමේ) <span class="gatha-number">10</span> සඟසතු ගිරිවෙහෙර තනා, භික්ෂූන් වහන්සේලාගේ ප්‍රයෝජනය පිණිස කෙත් දෙසියයක් එම <span class="gatha-number">11</span> වෙහෙරට පිදීය.</p>
  <p>මලය රජු හට දළනම් තම දියණිය පාවා දුන්නේය. සිරි සඟබෝ නම් පිරිවෙණ ද කරවූ අතර මහා සිව (තෙරුන්ට) තම නමින් පිරිවෙණක් ද කරවූයේය. <span class="gatha-number">12</span> ඔහුගේ පිරිවර ජනයා ද එසේම පින් දහම්හි නිරත වූහ. ඔවුහු සත්පුරුෂ ඇසුර ලබමින් පුරාණ ධාර්මික විධි ඉටු කළ අතර, අන්තරායන් දුරු කරනු පිණිස <span class="gatha-number">13</span> දිරාගිය තැන් ප්‍රතිසංස්කරණය ද කළහ. ඒ රජුගේ කාලයෙහි කවීහු සිංහල භාෂාවෙන් විසිතුරු නයින් යුක්ත වූ බොහෝ කාව්‍යයන් රචනා කළහ.</p>
  <div class="subhead">ශාසනික සේවාවන් සහ සාහිත්‍යමය පුනර්ජීවනය</div>
  <p><span class="gatha-number">14</span> දකුණු වෙහෙර ඉතා සිත්කලු ප්‍රාසාදයක් කළේය. නව වසරක් [15, 16] මුළුල්ලේ ලක්දිව කටු කොහොල් හරවා සංවර්ධනය කළේය. කුරුන්ද නම් වූ සාංඝික විහාරය කරවා, ඒ නම ඇති <span class="gatha-number">17</span> වැව ද, යොදුන් තුනක පොල් උයනක් ද, ගොවිතැන් කරවනු සඳහා මහත් වූ සීමා දෙකක් ද එකල පූජා කළේය. ලාභ සත්කාර සම්මාන හා ආරාමිකයන් සියයක් ද දුන්නේය.</p>
  <p><span class="gatha-number">18</span> ඒ අසල ඇඹුල්පස නම් වෙහෙර කරවා එම නම ඇති ගම මහා විහාරයේ <span class="gatha-number">19</span> භික්ෂූන්ට පූජා කළේය. උරුවෙල් වෙහෙරට අයත්, බොහෝ කලක් වර්ණනා කරන ලද රුවන් නම් ගම ලබා දී එහි ශෛලමය බුදු පිළිමයක් පිහිටුවිය. <span class="gatha-number">20</span> කේලිවා (රට) සුමන නම් පර්වත විහාරය කරවූයේය. මහා තෛල පාත්‍රයක් (තෙල් පූජා කරන භාජනයක්) හා බෝධි ගෘහයෙහි ගල් පියගැට පෙළ ද කරවූයේය. <span class="gatha-number">21</span> ඒ රජතෙමේ ලෝවාමහාපාය කරවා, පහන් පූජා පවත්වා, තිස් හය දහසක් භික්ෂූන්ට තුන් සිවුරු පූජා කළේය.</p>
  <p><span class="gatha-number">22</span> දුවණියන්ගේ නමින් (පැවති) ගමක් පූජා කර ආරක්ෂාව සැලසුවේය. <span class="gatha-number">23</span> නුවණැති ඒ රජතෙමේ ඇත් කඳ විහාරයෙහි ප්‍රාසාදය ද කරවූයේය. දාඨාසිව නම් තෙරුන්ගේ අවවාදයෙහි මනාව පිහිටා, දැහැමින් සෙමෙන් රාජ්‍යය කරමින්, <span class="gatha-number">24</span> උන්වහන්සේට ඉතා ගෞරවයෙන් උපස්ථාන කළේය. එම රජතෙමේ විශාල වූ ගොළු සෙවියා වෙහෙර කරවූයේය. ලජ්ජිත නම් ගම එක් (පැවිදි) කෙනෙකුට දාස භෝගය (සේවකයන් නඩත්තුව) පිණිස <span class="gatha-number">25</span> දුන්නේය. මහානාග රජු හට පින් පිණිස ඒ නමින් පිරිවෙණක් කරවූයේය.</p>
  <p>රජතෙමේ ත්‍රිපිටකධාරී මහා ස්ථවිරයන් වහන්සේ නමකට එය <span class="gatha-number">26</span> පූජා කළේය. ආශාවන් දුරු කළ ඒ ස්ථවිරයන් වහන්සේ, තමන් හා සමාන වූ තපස් ඇති හැට හතරක් භික්ෂූන්ට එකල ඒ වෙහෙර පවරා දුන් සේක. <span class="gatha-number">27</span> මහ පිරිවෙන් වැසි එම තෙරුන් වහන්සේටම වටු කර පිටියෙන් හින්නෙරු ද්වීපය ලබා දී, දක්ෂිණාගිරි <span class="gatha-number">28</span> දළ නම් වෙහෙර ද, මානා ගල වෙහෙර ද, කලා වැව ආදි විහාරවල ද <span class="gatha-number">29</span> පොහෝ ගෙවල් කළේය. අභයගිරි විහාරයෙහි මහා පොකුණක් කරවූයේය.</p>
  <p><span class="gatha-number">30</span> චේතියගිරියෙහි (මිහින්තලයෙහි) ස්ථිර ජලය ඇති නාග සොණ්ඩි (නම්) පොකුණ කරවූයේය. <span class="gatha-number">31</span> මනාව සකස් කොට මිහින්තලා වැව ද (කරවීමට) නියෝග කළේය. මිහිඳු මහ රහතන් වහන්සේ එතැනට පැමිණි විට, ඒ මගින් වඩා ගෙන එන්නැයි කතිකාවක් ද කරවූයේය. <span class="gatha-number">32</span> හෙතෙම නිකාය තුනෙහිම, සත් අට <span class="gatha-number">33</span> නව වරක් පමණ මහාර්ඝ රත්නයෙන් රන් කුඩ (ඡත්‍ර) ද කරවූයේය. මහා ථූපයෙහි විසි හතර <span class="gatha-number">34</span> බරක් ඇති දළදා ගෙය තනවා, විසිතුරු රුවනින් බබළන රන් කරඬුවක් හා මහාපාළියෙහි ලෝහ ඔරුවක් ද කළේය. <span class="gatha-number">35</span> ඒ රජතෙමේ මිණිමෙව්ලා නම් (වෑ) බැම්ම ද බැඳවීය. මිණිහිරි වැවෙහි මහ මොව් ඇල ද යෙදවීය.</p>
  <div class="subhead">ජෝතිපාල තෙරුන් සහ අග්බෝ රජුගේ අභාවය</div>
  <p><span class="gatha-number">36</span> එකල ජෝතිපාල නම් මහා ස්ථවිර කෙනෙක් ලක්දිව දී වාද කොට වෛතුල්‍යවාදීන් පරාජය කළ සේක. පසුව දාඨාපභූති නම් ඈපාණෝ ඉතා ලැජ්ජාවට පත්ව උන්වහන්සේට පහර දීමට අත එසවූහ. <span class="gatha-number">37</span> ඒ ඇසිල්ලෙහිම (ඔහුගේ අතෙහි) ගඩුවක් හට ගත්තේය. රජතෙමේ ඒ තෙරුන් කෙරෙහි පැහැදී <span class="gatha-number">38</span> විහාරයෙහිම වාසය කරවූයේය. මානය හේතුවෙන් උන්වහන්සේ වෙත (සමාව ගැනීමට) නොගොස් <span class="gatha-number">39</span> දාඨාපභූති තෙමේ මිය ගියේය.</p>
  <p>(රජු) තම බෑණනුවන් වූ අග්බෝ කුමරුහට මහ ඈපා තනතුර දී, <span class="gatha-number">40</span> ඒ තෙරුන් වහන්සේව ආරක්ෂා කිරීමට නියෝග කළේය. හෙතෙම ද එසේම ක්‍රියා කළේය. ඒ තෙමේ නිල්ගේ පරිශ්‍රය කරවා උන්වහන්සේට ම පූජා කළේය. මෙසේ නොයෙක් ආකාරයෙන් පින්කම් කොට (රාජ්‍යත්වයෙන්) තිස් හතර වන අවුරුද්දෙහි (ඒ අග්බෝ රජතෙමේ) මිය ගියේය.</p>
  <div class="subhead">කුඩා අග්බෝ රජු සහ කාලිංග රජුගේ පැවිද්ද</div>
  <p><span class="gatha-number">41</span> ඒ රජුගේ අභාවයෙන් පසු අග්බෝ මහා ඈපා තෙමේ රජ විය. කලින් සිටි <span class="gatha-number">42</span> රජු මහලු බැවින්, මොහු ‘කුඩා අග්බෝ’ නමින් ප්‍රකාශ කළහ. පූර්ව චාරිත්‍රයන්හි දක්ෂ වූ ඒ රජතෙමේ ලක්දිව පාලනය කළේ යැයි කියනු ලැබේ. ඒ <span class="gatha-number">43</span> තෙමේ තමාගේ මයිලණුවන්ගේ දියණියක් අගමෙහෙසුන් කළේය. මෙහෙසියගේ ඥාතියකු වූ සංඝ භද්‍ර කුමරු අසිග්‍රාහක තනතුරෙහි පිහිටුවිය.</p>
  <p><span class="gatha-number">44</span> (අගතිගාමී) ආලයක් නැත්තේ, සුදුසු පරිදි තනතුරු ද දුන්නේය. වේළුවන විහාරය කරවා සාගලික නිකායික භික්ෂූන්ට නියෝග කළේය (පූජා කළේය). ජඹුරනතරගල්ල (රන්ගිරි දඹුල්ල) සහ මාපිටිය විහාරය කළේය. <span class="gatha-number">45</span> එම රජුගේ කාලයෙහි කාලිංග රට රජතෙමේ යුද්ධයේදී සතුන් මිය යනු දැක, කලකිරුණු සිත් ඇත්තේ, මේ ලක්දිවට අවුත් පැවිදි වීම <span class="gatha-number">46</span> පිණිස තීරණය කර, ජෝතිපාල නම් මහ තෙරුන් කෙරෙහි පැවිදි විය. රජතෙමේ උන්වහන්සේට බොහෝ කලක් සත්කාර කළේය.</p>
  <p><span class="gatha-number">47</span> මත්තපර්‍වත විහාරයෙහි උන්වහන්සේගේ පධානඝරය (භාවනා කුටිය) කළේය. <span class="gatha-number">48</span> එසේම උන්වහන්සේගේ ඇමතිවරයා ද, මහේසිකාව ද මෙහි අවුත් පැවිදි වූහ. <span class="gatha-number">49</span> රජුගේ මෙහෙසිය ඒ බිසවගේ උතුම් පැවිද්ද ගැන අසා මනාව උපස්ථාන කළාය. රතනා නම් (මෙහෙණවරක්) ද කරවූවාය. <span class="gatha-number">50</span> රජතෙමේ (පැවිදි වූ) ඇමති භික්ෂුවට නැගෙනහිර කඩරොද පිහිටි වෙත්‍රවාස විහාරය ද දුන්නේය. ඒ යතිවරයා <span class="gatha-number">51</span> සංඝයාට ඒ වෙහෙර පූජා කළේය. (කාලිංග) රාජ ස්ථවිරයන් වහන්සේ මිය ගිය සේක. රජතෙමේ ශෝක වී හඬා වැළපී, සුළුගල් වෙහෙර පධානඝරයක් කරවූයේය. උන්වහන්සේට (පින් පිණිස) පලංනගරග නම් තැන කරවූයේය. රජතෙමේ මෙසේ උන්වහන්සේ වෙනුවෙන් බොහෝ පින්කම් ද කළේය.</p>
  <div class="subhead">ථූපාරාමයේ හාස්කම සහ දළදා වන්දනාව</div>
  <p><span class="gatha-number">52</span> ජෝතිපාල තෙරුන් ථූපාරාමයෙහි සෑය වඳින කල්හි, ඒ (සෑයෙන්) කොටසක් බිඳී උන්වහන්සේ ඉදිරියට වැටුණේය. දුකට පත් ස්ථවිර තෙමේ <span class="gatha-number">53</span> රජු කැඳවා එය පෙන්වූ සේක. රජතෙමේ දැකීමෙන් ම තැති ගත්තේ, <span class="gatha-number">54</span> එකෙණෙහිම කර්මාන්ත ආරම්භ කරවූයේය. ඒ රජතෙමේ දකුණු අකු ධාතුව ලෝවාමහාපාය කුස ආරක්ෂාව සහිතව තබ්බවා රෑ දවල් දෙකෙහි පූජා පැවැත්වීය.</p>
  <p><span class="gatha-number">55</span> නවකම් (ප්‍රතිසංස්කරණ) කල් ගත වන විට, ථූපාරාමයෙහි දෙවියෝ ඒ රජුට ආරාමිකයන් ලෙස පෙනී සිටිමින් සිහිනයක් දක්වන්නෝ, <span class="gatha-number">56</span> “ඉඳින් රජතෙමේ ධාතු ගෘහය කරවීමට ප්‍රමාද වන්නේ නම්, අපි ධාතුව රැගෙන යම් කිසි තැනකට යන්නෙමු” යැයි දැන්වූහ. <span class="gatha-number">57</span> එකෙණෙහි ම රජතෙමේ පිබිදුණේ, තැති ගත් සිත් ඇත්තේ, දාගෙයිහි සිතියම් ආදියෙන් යුක්ත වූ සියලු කර්මාන්ත කල් නොයවා ම කරවූයේය.</p>
  <p><span class="gatha-number">58</span> පිළිම සතරක් ද, ශෛලමය ආසනයක් ද, රන් ඡත්‍රයක් ද, ගෙහි කැටයම් වැඩ සහ දළකඩකම් (ඇත්දත් වැඩ) ද සියලු ආකාරයෙන් (කරවා), මහා ඇමති ආදීහු ලවා කරඬු <span class="gatha-number">59</span> එකසිය නවයක් හා දේවානම්පියතිස්ස රජු විසින් කරවන ලද සියලු කර්මාන්ත ද අලුත් වැඩියා කළහ. ඒ රජතෙමේ යථාර්ථයෙන් <span class="gatha-number">60</span> හා සියලු උත්සාහයෙන් මහා පූජාවක් කරවා, සියලු ගෞරවයෙන් ලෝවාමහාපායෙන් ධාතුව වඩා ගෙනවුත්, සංඝයා සහිත ජෝතිපාල මහතෙරුන් පිරිවරා, <span class="gatha-number">61</span> (ඒ අකු) ධාතුව පෙරහරින් ධාතු කරඬුවෙහි තැන්පත් කළේය. තමන් ඇතුළු <span class="gatha-number">62</span> මුළු ලක්දිවම දාගෙට පූජා කළේය.</p>
  <div class="subhead">පසු කාලීන පින්කම් සහ අනිත්‍යතාවය</div>
  <p>ඒ ගෙය ආරක්ෂා කිරීමට මෙහෙසියගේ ලාභ ග්‍රාමය (බෝගම) ලබා දුන්නේය. නාගදීපයෙහි රාජායතන ධාතු ගෘහය ද, උණු ලොම් <span class="gatha-number">63</span> ගෙය ද, ආමල චෛත්‍යයෙහි ඡත්‍රය ද (කරවා) විහාරයට කැඳ දන් පිණිස තත්ත ග්‍රාමය පූජා කළේය. <span class="gatha-number">64</span> අගතසල් නම් ගම අභයගිරි විහාරයට දුන්නේය. ඒ රජතෙමේ තමන්ගේ හා බිසවගේ නම් එක් කොට තබා, ‘දළ අග්බෝ’ නම් [65, 66] ආවාසය අභයගිරි විහාරයෙහි කරවීය. ඒ දේවිය මනාව සපයන ලද සිව්පස ඇති කබල්නා වෙහෙර මැනවින් කරවා එම විහාරයට පිදුවාය.</p>
  <p><span class="gatha-number">67</span> රජතෙමේ දෙනා නකයෙහි රිදී සුඹුලුගෙය කළේය. ඒ තෙමේ ම බෝගෙය අසල ලිඳක් කැණවීය. <span class="gatha-number">68</span> ගංතලා වැව, වලස් වැව සහ ගිරිතලා වැව ද කරවීය. බත් ඔරු ද කරවා මහාපාලි නම් බත්හල (දාන ශාලාව) වැඩි දියුණු කළේය. මෙහෙසිය ද <span class="gatha-number">69</span> මෙහෙණින්ගේ බත් වස (දානය සඳහා වියදම්) අණ කළාය. ඒ රජතෙමේ මෙසේ පින් කොට (රාජ්‍යත්වයෙන්) දස වන අවුරුද්දෙහි දෙව්ලොව ගියේය.</p>
  <p><span class="gatha-number">70</span> සැප සම්පත් ඇති, පින් කිරියෙහි ඇළුනා වූ නරපතියෝ පවා මෙසේ මරහුගේ වසඟයටම ගියහ. එහෙයින්ම නුවණැති සත්ත්ව තෙමේ භවයේ මේ ස්වභාවය හා නියමය මැනවින් බලා, නිසි විධියෙන් භවයෙහි ඇල්ම හැර දමා, පැවිදි බවට එළඹ, ධෛර්‍ය්‍යය ඇතිව නිවන් අරමුණු කරගෙන හැසිරෙන්නේය.</p>
  <p>මෙතෙකින් හුදී ජනයාගේ ප්‍රසාදය හා සංවේගය පිණිස කළ මහ වස විරාජක නම් වූ හතළිස් එක් වන පරිච්ඡේදය නිමියේය.</p>
  <nav class="bottom"><a class="button prev" href="3-40.html"><i class="material-icons">arrow_back</i>40. අට රජුන්ගේ පුවත</a><a class="button next" href="3-42.html">42. සඟතිස්, මුගලන් සහ අසිග්ගාහක රජවරුන්ගේ පුවත <i class="material-icons">arrow_forward</i></a></nav>
</div>
    </div>
    <div id="toast"></div>
    <script src="../common/jquery-3.4.1.min.js"></script>
    <script src="../common/clipboard.min.js"></script>
    <script src="../common/book.js"></script>
</body>
</html>