<!DOCTYPE html>
<html>
<head>
    <meta charset="UTF-8">
    <title>100. කීර්ති ශ්‍රී රාජසිංහ රජු සහ ශාසන පුනර්ජීවනය - මහාවංශය</title>
    <meta name="description" content="මහාවංශය - සිංහල පරිවර්තනය">
    <meta property="og:type" content="article">
    <meta property="og:title" content="100. කීර්ති ශ්‍රී රාජසිංහ රජු සහ ශාසන පුනර්ජීවනය - මහාවංශය"> <!--For facebook link previews -->
    <meta property="og:image" content="https://pitaka.lk/books/common/og-books-500x300.png">
    <meta property="og:image:type" content="image/png">
    <meta property="og:image:width" content="500">
    <meta property="og:image:height" content="300">
    <meta name="viewport" content="width=device-width, initial-scale=1">
    <meta name="apple-mobile-web-app-capable" content="yes">
    <meta name="mobile-web-app-capable" content="yes">
    <link rel="icon" type="image/png" sizes="96x96" href="../common/favicon-96x96.png">
    <link rel="stylesheet" href="../common/book.css"/>
</head>
<body>
    <div book-folder="mahavanshaya" style="width: 100%; max-width: 800pt; margin: 0pt auto; height: 100%; display: flex; flex-flow: column; align-content: center;">
        <div class="content">
  <nav class="top"><a class="button" href="../index.html"><i class="material-icons">home</i></a><i class="material-icons">navigate_next</i><a class="button" href="index.html#3-96"><i class="material-icons">toc</i>මහාවංශය</a><i class="material-icons">navigate_next</i><a class="button" href="3.html">පරිච්ඡෙද</a></nav>
  <div class="heading-bar">
    <h2>100. කීර්ති ශ්‍රී රාජසිංහ රජු සහ ශාසන පුනර්ජීවනය</h2><i class="material-icons star-icon undefined" data-bookmark="{&quot;ids&quot;:[3,96],&quot;headings&quot;:[&quot;පරිච්ඡෙද&quot;,&quot;100. කීර්ති ශ්‍රී රාජසිංහ රජු සහ ශාසන පුනර්ජීවනය&quot;],&quot;book&quot;:{&quot;name&quot;:&quot;මහාවංශය&quot;,&quot;folder&quot;:&quot;mahavanshaya&quot;}}">star_outline</i><i class="material-icons share-icon" file-name="3-96.html">share</i>
  </div>
  <div class="subhead">දළදා වහන්සේට කළ මහා පූජාවන්</div>
  <p>ඒ කීර්ති ශ්‍රී රාජසිංහ රජතෙමේ නිරන්තරයෙන් ආදර ඇත්තේ, සක්විති රජෙක් චක්‍රරත්නය පුදන්නාක් මෙන් <span class="gatha-number">1</span> දළදා වහන්සේව පිදුවේය. හෙතෙම සමන්, සපු, දොඹ, කිණිහිර, දුනුකේ, නෙළුම්, මානෙල් ආදී <span class="gatha-number">2</span> විවිධ වර්ගයේ මල්වලින් ද, සඳුන් සහ අගිල් ආදී වූ සුගන්ධයන්ගෙන් ද, නන් සුවඳැති <span class="gatha-number">3</span> දුමින් ද, සකුරු සහ මී පැණි ආදියෙන් ද, යහපත් පුවක්, කපුරු, බුලත් සහ බෙහෙත් වර්ගවලින් ද පූජා පැවැත්වූයේය. <span class="gatha-number">4</span> එමෙන්ම ඉතා මිහිරවත් වූ බත්, කැඳ, කැවිලි ආදී නන් වැදෑරුම් ආහාරයෙන් ද, යහපත් පැහැ <span class="gatha-number">5</span> ඇති රඹ (කෙසෙල්), දඹ (ජම්බු) සහ පනා (කොස්), අඹ, බොරළු, දමුනුරයෙන් ද, තිඹිරි, නාරං සහ ප්‍රණීත වූ මනෝඥ තැඹිලි සහ කසපැනින් (කස පැන්) ද, මනා සේ ඉදුණු දෙළුම්වලින් <span class="gatha-number">6</span> ද, ඉඳි, මිදි ආදී වූ නන් වැදෑරුම් පලතුරුවලින් ද, මිහිරි අල වර්ග ආදියෙන් සහ නොයෙක් බොඩ ජාතියෙන් ද, නොයෙක් ආකාරයෙන් වූ මේ ආදී පූජාවන්ගෙන් ද දළදා වහන්සේ පිදුවේය. <span class="gatha-number">7</span> පංච තූර්ය නාදයෙන් ද, පෙර රජුන් පවත්වාගෙන ආ බොහෝ පූජාවන්ගෙන් සහ <span class="gatha-number">8</span> අලුත් පූජාවන්ගෙන් ද දිනපතා දළදා වහන්සේ පුදා, පින් කැමති මහා <span class="gatha-number">9</span> යසස් ඇති රජතෙමේ පින්රැස් වැඩියේ ම ය.</p>
  <p>හෙතෙම වඩ වඩාත් පින් රැස් කරමින් රන් රිදියෙන් සහ මැණික් මුතුවලින් <span class="gatha-number">10</span> ද, යහපත් වූ නන් විසිතුරු කර්මාන්තයෙන් බබළන්නා වූ බොහෝ වස්ත්‍රයන්ගෙන් ද, <span class="gatha-number">11</span> (බඳනාලද) වියනින් සහ තිරයෙන් ද, සිවුරු සහ පිරිකරින් ද, නන් වැදෑරුම් ආභරණයන්ගෙන් ද, නොයෙක් ඇතුන්, අශ්වයින් ආදී මුලින් (සතුන්ගෙන්) සහ එසේම ගවයන් සහ මීවුන්ගෙන් ද <span class="gatha-number">12</span> පූජා කොට, ආදර සහිත වූ ඒ නරේන්ද්‍ර තෙමේ දළදා වහන්සේට අභිවාදනය කළේය.</p>
  <div class="subhead">නව කරඬුව සහ දළදා ප්‍රදර්ශනය</div>
  <p>බුදුන්ගේ දළදා වහන්සේ බලා ඉතා පහන් වූ ඒ රජතෙමේ, පෙර රජු දවස කරවා <span class="gatha-number">13</span> නිම නොකළ මැණික් කරඬුව කරවීමට සිතා, රන් (නික) හතක් අධික <span class="gatha-number">14</span> කොට ඇති රන් දෙදහසකින් කරවන ලද, මැණික් වැනි මනහර වූ ඒ <span class="gatha-number">15</span> කරඬු මුදුනෙහි ඉතා වටිනා උතුම් මහත් විදුරක් (දියමන්තියක්) මනා කොට බැඳවීය. පින් <span class="gatha-number">16</span> කැමැති රජ තෙමේ, ප්‍රසාදය උපදවන, දැකුම් කටයුතු වූ අටසැක් (108) අධික වූ එක්සියයක් වර විදුරුමිණී (දියමන්ති) හා මනෝහර වූ එක් සැත්තෑවක් අධික <span class="gatha-number">17</span> කොට ඇති එක් සියයක් (171) පුෂ්පරාග මිණිරුවන් ද බැඳවීය. තවද අසූපසක් අධික <span class="gatha-number">18</span> කොට ඇති නිල්මිණියෙන් (නීල මාණික්‍යයෙන්) පන්සියයක් (585) ද, අටසිය අසූවක් අධික කොට <span class="gatha-number">19</span> ඇති සාරදහසක් (4880) රත්මිණිවරුන් (රතු කැට) ද බැඳ, අටසැත්තෑවක් අධික කොට ඇති මුතු සත්සියයක් (768) ද බඳවා මාහැඟි කරඬුව නිම කළේය. <span class="gatha-number">20</span> ඉක්බිති ඒ ඇතුළෙහි තබන පිණිස කරඬු දෙකක් කරවන්නේ, එහි ඉතා වටිනා උතුම් යහපත් <span class="gatha-number">21</span> මිණි බඳවා, යසස් ඇති විමල දහම් සූරිය රජහු විසින් කරවන ලද මහත් <span class="gatha-number">22</span> වූ කරඬුවෙහි ඒ රජ තෙමේ රන් ගාවා, මහා පූජා පවත්වමින් එහිම බුදුරජුන්ගේ දළදාව වැඩම කරවූයේය.</p>
  <p>එම මහා ප්‍රඥා ඇති රජ තෙමේ බුදුන්ගේ දළදා වහන්සේ කෙරෙහි ඉතා පහන් වූයේ <span class="gatha-number">23</span> ‘අකරබඩු’ නම් මහගම පූජා කළේය. රජතෙමේ ඒ ධාතු පෙළහරෙහිදී <span class="gatha-number">24</span> ලංකා වාසීන්ට දළදා වහන්සේ දක්වනු පිණිස කරුණාවෙන් සිතා, මුළු <span class="gatha-number">25</span> ශ්‍රී වර්‍ධන පුරය (සෙංකඩගල) මනාව පිරිසිදු කරවා, නන් විසිතුරු කර්මාන්තයෙන් ද, <span class="gatha-number">26</span> පිළි තොරණින් ද, කෙසෙල් තොරණ පෙතීන් සහ තැඹිලි වල්ලු ආදියෙන් <span class="gatha-number">27</span> ද, නොයෙක් ධජ පතාකයන්ගෙන් ද අතුරු නැතිව සරසවා මුළු ලංකාවේ ජනයා <span class="gatha-number">28</span> එහි රැස් කරවූයේය.</p>
  <p>මිහිපල් තෙමේ නන් ආභරණයෙන් සැරසී දෙව් රජකුගේ සිරියෙන් <span class="gatha-number">29</span> බැබළුණේ, නන් වැදෑරුම් මහා පූජා පෙරටු කොටගෙන දළදා මැදුරට ගොස් <span class="gatha-number">30</span> නොයෙක් ආකාරයෙන් පූජා කොට බිම පසඟ පිහිටුවා වැන්දේය. මෙසේ මහා පින් ඇති රජ තෙමේ බුදුන්ගේ දළදා ගෙයි ගෞරව ඇත්තේ වැඳ, දළදා වහන්සේ සහිත රන් පියුම <span class="gatha-number">31</span> හස්ත පද්ම මස්තකයෙහි (දෑත් නමැති නෙළුම් මල මුදුනෙහි) වඩාගෙන ඒ දළදා ගෙයින් පිටත්ව ගියේය. රිදී කුඩයෙන් <span class="gatha-number">32</span> සහ සෙමර මල් විජනියෙන් ද, රන් රිදී මලින් සහ ලද පස් මලින් ද, <span class="gatha-number">33</span> නොයෙක් මිණි මුතුයෙන් සහ රන් රිදියෙන් ද, නන් විසිතුරු වස්ත්‍රයෙන් ද, නන් ආභරණයෙන් සහ නොයෙක් සුවඳ මලින් සහ බොහෝ වූ පහන් දුමින් ද, සක්, කස් තල ආදී වූ පසඟතුරු දානයේ මනා නාදයෙන් ද, නන් දහස් <span class="gatha-number">34</span> සාධුකාර ධ්වනියෙන් ද, සයුරේ තරඟ වැල (රළ) සෙයින් කරනු ලබන පූජා පවත්නා කල්හි, මහා යසස් ඇතියේ සක් රුවන සහිත සක්විති රජකු <span class="gatha-number">35</span> සෙයින් ගොස් විවිධ විචිත්‍ර අලංකාර වස්ත්‍රාදියෙන් සරසන ලද දෙව් <span class="gatha-number">36</span> මණ්ඩපයක් බඳු වූ යහපත් ප්‍රවර මණ්ඩපයෙහි සිටියේය.</p>
  <p>ජන ශ්‍රේෂ්ඨ <span class="gatha-number">37</span> රජ තෙමේ, දේව සමූහයා විසින් පෙරටු කරන ලද දෙව් රජහු සෙයින් <span class="gatha-number">38</span> කල්ප ලක්‍ෂ ගණනිනුත් ඉතා දුර්ලභ වූ යහපත් බුදුන්ගේ වර දළදාව <span class="gatha-number">39</span> ජන සමූහයන්ට දක්වමින්, සියල්ලන් සතුටු කරවා කුසල් රැස් කරමින් <span class="gatha-number">40</span> කරඬු ඇතුළට වැඩමවූයේ ය. මෙසේ ජීවමාන බුද්ධ දර්ශනය සෙයින් සර්වප්‍රකාරයෙන් ජන සමූහයා ද සතුටුව පින් රැස් වැඩූහ. <span class="gatha-number">41</span> ජනයාහට හිත වැඩ සිදු කරන රාජ මහිමය ඇති, බුදු සසුන මනා කොට පිහිටුවීමෙන් හටගත් නන් වැදෑරුම් අපමණ පින් ඇති, රාජ කුලයට ආභරණයක් බඳු වූ, මනා ගුණයෙන් හෙබියා වූ රජ තෙමේ බොහෝ කාලයක් මුළුල්ලෙහි යහතින් දිනේවා! යහතින් දිනේවා! යහතින් දිනේවා!</p>
  <p><span class="gatha-number">42</span> පින් කැමති රජ තෙමේ මෙසේ නොයෙක් වර දළදාව දක්වා බොහෝ පින් රැස් කළේ ය. බුදු රජුන්ගේ දළදාව උදෙසා පෙර ලක්දිව රජවරුන් <span class="gatha-number">43</span> විසින් පිදූ ගම් කෙත් මඳකුත් නොනසා, ඉතා පහන් වූයේ දවසක් පාසා මහා පූජා පවත්වමින් සිටියේය. හෙතෙම බොහෝ ඇතුන්, අසුන් ද එසේම ගෙරි, මී, <span class="gatha-number">44</span> සරක් ද, සම්පූර්ණ මිනිසුන් සහිත ‘රදාතල’ නම් වූ එක් ගමක් ද, අනිකුත් <span class="gatha-number">45</span> ‘මුතුගල’ නම් වූ මහ ගමක් ද පූජා කොට ඒ තෙමේ පුණ්‍ය සම්භාරය අත්පත් කළේය.</p>
  <div class="subhead">ශාසනයේ පිරිහීම සහ සරණංකර හිමියන්</div>
  <p><span class="gatha-number">46</span> ශාසන විශුද්ධිය කැමති වූ ඒ තෙමේ, ලක්දිව් වරයෙහි පෙර භික්‍ෂූන් විද්‍යාමාන කල පැවිදි ලද්දා වූ සියලු සාමණේර (හෙරණ) වහන්සේලා අතුරෙන්, <span class="gatha-number">47</span> පවට බිය ඇති සමහරු මනා සිල් සහ පිරිසිදු දිවි පැවැත්ම ඇතිව සද්ධර්මය කෙරෙහි ගෞරව <span class="gatha-number">48</span> ඇත්තෝ වූහ. එහෙත් සමහරු පවින් බර වූ, දුස්සීල පාප ස්වභාව ඇතිව අඹු <span class="gatha-number">49</span> දරුවන් ආදීන් රකිමින් ගිහි කටයුතුවල ඇලුනාහුය. ඔවුහු නැකැත්, වෙදකම් ආදී අයුතු <span class="gatha-number">50</span> කටයුත්තෙහි යෙදුනාහුය. රජ තෙමේ එබඳු අලජ්ජීන්ගේ හැසිරීම් අසා <span class="gatha-number">51</span> මනාව දැන, සත්පුරුෂ ලජ්ජි පක්‍ෂගතයන් අතුරෙන් පිරිසිදු ආජීව <span class="gatha-number">52</span> ඇති, ආරණ්‍යවාසී වූ, බුදු සසුන් වැඩීම පිණිස කරන ලද උත්සාහ ඇති, <span class="gatha-number">53</span> සිල්වත්, ගුණවත්, බහුශ්‍රැත වූ, ව්‍යාකරණයෙහි ද බුද්ධ වචනයෙහි ද විශාරද වූ, ‘සරණංකර’ නම් ප්‍රසිද්ධ ඒ සාමණේර වහන්සේ මැනවැයි සිතා ගත්තේය.</p>
  <p>උන්වහන්සේගේ ආධාරයෙන් රජ තෙමේ ධර්මයට එකඟ වූ පරිදි විචාරමින් <span class="gatha-number">54</span> දුස්සීලයන්ට නිග්‍රහ කොට, “මෙතැන් පටන් නැකැත්, වෙදකම් ආදී වූ අන්‍ය වූ ද අකර්තව්‍යයන් හැර, පැවිදි සියල්ලෝ හැම කල බුද්ධ වචනයන් ද පිළිවෙත් <span class="gatha-number">55</span> කරන්ට” යි මනාව අවවාදයක් දෙවා, ඉතා පසුබැස්සා වූ සස්න <span class="gatha-number">56</span> වඩනු කැමැති ඒ රජ තෙමේ ලජ්ජී භික්ෂූන්ට බලය දී නා නා උපායෙන් සස්නට සංග්‍රහ කළේ ය.</p>
  <div class="subhead">සියම් දේශයට දූතයන් යැවීම</div>
  <p><span class="gatha-number">57</span> මුළු ලක්දිව උපසම්පන්න භික්‍ෂූන්ගේ අභාවයෙන් මුනි රජහුගේ සුවිමල් සස්න විනාශ වන්නේ යැයි කම්පිත වූ රජ තෙමේ, “මා වැනි <span class="gatha-number">58</span> රජකු ලංකා රාජ්‍යය කරන කල බුද්ධ ශාසනයාගේ විනාශය සිදු වීම යුතු නො වන්නේ ය” යි <span class="gatha-number">59</span> සිතා, පෙර රජු දවස භික්‍ෂූන් ගෙනෙන්නට ඒ ඒ තැනට <span class="gatha-number">60</span> ඇමතියන් යවා එය ඉටු නොලත් හෙයින්, “ඒ ශාසන අභිවෘද්ධිය මම ම කරන්නෙමි” යි <span class="gatha-number">61</span> සිතමින්, ජන ප්‍රධාන වූ මහ පින් ඇති රජ තෙමේ මහර්ෂි ශාසනයාගේ චිරස්ථිතිය ම කැමැති වෙමින් සිටියේය. හෙතෙම බුද්ධ පුත්‍රයන් ගෙන ඒම පිණිස, බුදුන් පිරිනිවි තැන් පටන් දෙදහස් දෙසිය අනූ තුන් වස (2293) පැමිණි කල, නොයෙක් ආකාර පඬුරින් හා නොයෙක් පූජා වස්තුයෙන් යුක්ත වූ උතුම් රාජ <span class="gatha-number">62</span> සන්දේශ ද දී, (සියාම් දේශයෙහි) අයෝධ්‍යා පුරවරයට ඇමතියන් යැවීය.</p>
  <p>මෙසේ ලංකා නායක තෙමේ බුදු සසුන් සුවිශෝධනය කරනු <span class="gatha-number">63</span> කැමැත්තෙන් එහි දියුණුව ආරම්භ කළේ ය. ඒ ඇමතියෝ රාජ සන්දේශ ආදිය ගෙන මහ පෙරහරින් මහත් ගෞරවයෙන් පිටත් වූහ. <span class="gatha-number">64</span> ලංකා ආරක්‍ෂාවෙහි නියුක්ත ඕලන්ද මිනිසුන් හා නැව් නැගී ගොස්, සියාම් <span class="gatha-number">65</span> දේශයෙහි අයෝධ්‍යා පුරයට ඔවුන් පැමිණි කල, එරට රජ තෙමේ <span class="gatha-number">66</span> රාජ සන්දේශ ආදිය පිළිගෙන විධි වූ පරිද්දෙන් ඇමතියන්ට ද කටයුතු <span class="gatha-number">67</span> සංග්‍රහ මනාව කරවා උතුම් රාජ සන්දේශය බැලීය.</p>
  <div class="subhead">උපාලි මහ තෙරුන්ගේ පැමිණීම</div>
  <p>නුවණැති, <span class="gatha-number">68</span> බුදු බවම පතමින් දස පෙරුම් පුරන්නා වූ, සස්න මනාව රක්නා වූ, ‘ධාර්මික’ නම් ඒ නරපති තෙමේ, ලක්දිව්හි බුදු සසුන් පිරිහුණු බව ආදී වූ සියලු පුවත් දැන වෙසෙසින්ම කම්පිත වූයේ, “මම වනාහි බුදු සසුන් <span class="gatha-number">69</span> වැඩීම සඳහා උපස්තම්භක වන්නෙමි” යි සිතීය. ඒ රජ තෙමේ <span class="gatha-number">70</span> සියාම් ජනපදයෙහි සඟරජු ආදී බොහෝ වූ බහුශ්‍රැත ධර්මධරයන්ට ද, <span class="gatha-number">71</span> පැවිදිව බොහෝ කල් ගිය තෙරුන් ද, විනය දන්නා මහ තෙරුන් හා <span class="gatha-number">72</span> ශාසන කෘත්‍යය කිරීමට සමත් තෙරුන් ද රැස් කොට මනාව විචාරා බැලුවේය. ඉක්බිති අල්පේච්ඡ, සන්තුෂ්ට ගුණයන්ට ආධාර වූ, ආචාර ශීලාදී ගුණයෙන් <span class="gatha-number">73</span> යුක්ත ‘උපාලි’ ස්ථවිරයන් ප්‍රමුඛ අතිරේක දශ වර්ගයක සංඝයා ආරාධනා <span class="gatha-number">74</span> කොට, ලක්දිව්හි නැති ධර්ම විනය පුස්තකයන් ද, රන් පිළිමයක් හා <span class="gatha-number">75</span> උතුම් රන් පොතක් ද, ලක්දිව් මහරජාණන් කෙරෙහි පහන්ව උතුම් රාජ සන්දේශයක් හා නොයෙක් පඬුරු ද, අයෝධ්‍යා පුර රාජාමාත්‍යයන් ද දී, <span class="gatha-number">76</span> වෙස්සන්තර රජු වැනි වූ ඒ රජ තෙමේ ලක්දිව් වර දළදා මැදුරට එවීය.</p>
  <p><span class="gatha-number">77</span> මෙසේ රන් පිළිම ආදිය සපයා යම් නැවක් එවන ලද්දේ ද, ඒ මහ නැව බොහෝ උපද්‍රව ඇති, අනේක භයින් ආකීර්ණ වූ <span class="gatha-number">78</span> ගැඹුරු මුහුදේ උපද්‍රව රහිතවම අවුත් යහපත් උතුම් ලක්දිව්හි ත්‍රිකෝණමලය තොටට (වරායට) පැමිණියාය. ලංකාධිපති වූ ඒ මහ රජ තෙමේ <span class="gatha-number">79</span> ඒ පුවත අසා ශ්‍රී වර්‍ධන පුරයෙහි (මහනුවර) සියලු නුවරුන් රැස් කරවා මහ සැණකෙළි <span class="gatha-number">80</span> කරවමින්, පහන් රජ තෙමේ මහ මුහුද පටන් ශ්‍රී වර්‍ධන පුරය යම් තාක් ද <span class="gatha-number">81</span> එතෙක් මාර්ගය ශුද්ධ කරවා ඒ ඒ තැන ආරාමයන් ද කරවීය.</p>
  <p>ඒ ජනේන්ද්‍ර <span class="gatha-number">82</span> තෙම මහ සෙනෙවි ආදී වූ ඇමතියන් ද යවා බුදුන් පිළිරූ හා දහම් පොත්, භික්ෂු සංඝයා ආදී සියල්ල යථා ක්‍රමයෙන් ගෙන්වා, මහත් <span class="gatha-number">83</span> ගෞරවයෙන් හා මහත් පෙළහරින් ද දුරු මඟ ගෙවා, සමණළ ගලින් <span class="gatha-number">84</span> වැටුනා වූ මහවැලි ගඟ වෙත පැමිණි කල, ශ්‍රී වර්‍ධන පුරාධිශ්වර පුණ්‍යකාමී <span class="gatha-number">85</span> මහා යසස් ඇති ජන ශ්‍රේෂ්ඨ තෙමේ තෙරුවන් සඳහා පෙර ගමන් කිරීමෙන් උපදින <span class="gatha-number">86</span> ඵලය කැමැත්තේ ම, ඇත් අස් ආදියෙන් හා බල සෙනගින් පෙරටු කරන ලද්දේ පෙර ගමන් කොට, ශ්‍රද්ධාවෙන් උතුම් වූ මහ තෙරුන් ආදී <span class="gatha-number">87</span> මහ සංඝයා වැඳ එකෙණෙහි සතුටු විය. සමග සතුටු විය යුතු වූ කථාව <span class="gatha-number">88</span> ද මනාව කොට නිමවා, තුණුරුවන් පෙරටු කොට ගෙන සිය පුරයට <span class="gatha-number">89</span> අවුත්, පුෂ්පාරාමයෙහි (මල්වතු විහාරයෙහි) මනා තැනෙක කරවන ලද මනරම් වූ උළු සෙවිලි කළ <span class="gatha-number">90</span> අලංකෘත සංඝාරාමයෙහි පසයෙන් උපස්ථාන කෙරෙමින්, දවස් <span class="gatha-number">91</span> පතා සැප දුක් විචාරීමට ඇමතියන් ද නියෝග කළේ ය.</p>
  <div class="subhead">උපසම්පදාව පිහිටුවීම සහ සංඝරාජ පදවිය</div>
  <p><span class="gatha-number">92</span> අයෝධ්‍යා පුරයෙන් ඒ මහ රජහු විසින් එවන ලද උත්තම රාජ සන්දේශ ආදිය ගෙන්වාගෙන ආවා වූ රාජදූතාදී ඇමතියන් සුදුසු තැන්හි වස්වා, ඇමතියන්ට කටයුතු සංග්‍රහ කරවීය. බුදුන් පිරිනිවි පසු දෙදහස් <span class="gatha-number">93</span> දෙසිය අනූ නව වන (2299) ඒ අවුරුද්දෙහි ඇසළ මස පැමිණි පුර පසළොස්වක පොහෝ <span class="gatha-number">94</span> දවස්හි, මහ බල ඇති ඒ මහිපති මනුජේන්ද්‍ර වූ මහ රජ තෙම <span class="gatha-number">95</span> රාජානුභාවයෙන් යුක්ත වූයේ ම ආරාමයට වැද, එහි <span class="gatha-number">96</span> මැද යහපත් පොහෝ ගෙයි මනාව අසුන් පනවා, ශීලාචාර ගුණයෙන් යුක්ත, තියුණු උපාය <span class="gatha-number">97</span> දන්නා මහා ‘උපාලි’ තෙරුන් ද, සියලු සතුන්ගේ හිත වැඩෙහි ඇලුනු දෙවෙනි ‘අරියමුනි’ <span class="gatha-number">98</span> තෙරුන් ද සංඝයා සමග වඩා ගෙනවුත් වැඩ හිඳුවා, උන්වහන්සේලා ලවාම ලකේන්ද්‍ර රජ තෙමේ එකල්හි මහ පෙළහර පවත්වමින් ලක්දිව්හි හෙරණුන් (සාමණේරයන්) අතුරෙන් ප්‍රධානයන්ට උපසම්පදාව දෙවීය.</p>
  <p><span class="gatha-number">99</span> එතැන් පටන් සද්ධර්ම ශබ්ද ශාස්ත්‍රයන්හි සමත් වූ හෙරණ පැවිදි ආදීන් ගෙන්වා උපසම්පදා දෙවමින්, එසේම අනුක්‍රමයෙන් උතුම් බුදු <span class="gatha-number">100</span> සස්නෙහි පැවිදි උපසම්පදාවට සුදුස්සන් මනාව විචාරා ඔවුන්ට <span class="gatha-number">101</span> මනාකොට පැවිදි උපසම්පදා දෙවා, ලක්දිව භික්‍ෂු සංඝයා බොහෝ වූ <span class="gatha-number">102</span> කල, උන්වහන්සේලා අතුරෙන් ආගම පිළිවෙත් රැකීමෙහි නිති ආදර ඇති, සමත් වූ, ගුරු තන්හි තැබිය යුතු වහන්සේලා කවුරුන්දැයි විචාරා, අයෝධ්‍යයෙන් වැඩි සංඝයා කෙරෙහි හික්මෙනු පිණිස උන්වහන්සේලා මෙහෙයවීය.</p>
  <p><span class="gatha-number">103</span> බුදු සසුන් වැඩූ ඒ ලජ්ජී භික්‍ෂූන් අතුරෙන්, ලක්දිව බොහෝ කලක් <span class="gatha-number">104</span> විනාශ මුඛයට පැමිණ තිබූ බුදු සසුන බබුළුවන්ටම යමෙක් තෙමේ බොහෝ <span class="gatha-number">105</span> කාලයක් කළ උත්සාහය ඇත්තේ ද, යමෙක් තෙමේ අනලස් වූයේ රෑ දාවලෙහි බුදු සසුන් පිළිබඳ දහම් හා පිළිවෙත් නුවණ පමණින් හා බල <span class="gatha-number">106</span> පමණින් බැබළවී ද, එසේම යම් යතිවරයෙක් තෙමේ අන්‍ය වූත් බොහෝ <span class="gatha-number">107</span> ශිෂ්‍යයන් දහම් පිළිවෙත සකසා හික්මවා මෙහි සස්න බැබළවී ද, යමෙක් තෙමේ ස්වාර්ථයෙහිත් පරාර්ථයෙහිත් යෙදුනේ බුදු සසුන් කලක් පවත්වනු කැමැත්තේ ද, එසේම යමෙක් තෙමේ ශුද්ධාජීවයෙහි ඇලුනේ <span class="gatha-number">108</span> ද, යමෙක් තෙමේ ලක්දිව්හි හිතකාමී සියලු බුද්ධ පුත්‍රයන්ට ගුණ, ශීල, ධූතාංග ආදියෙහිදී කැඩපතක් බඳු වී ද, යමෙක් සාමණේර කාලයෙහි <span class="gatha-number">109</span> ‘සරණංකර’ නම් වී ද, උපසම්පදා වූ පසු ශීලාචාර සම්පන්න ඒ බුද්ධ පුත්‍රයන් වහන්සේව සංඝරාජ භාවයෙහි පිහිටුවීය.</p>
  <p>ඉන්පසු උන්වහන්සේට අනුගත <span class="gatha-number">110</span> භික්‍ෂූන් අතුරෙන් බුදු සසුන් කටයුත්තෙහි යමෙක් දක්‍ෂ නම්, එසේම යමෙක් සූපේසල නම්, විහාර දෙක්හි (මල්වතු සහ අස්ගිරි) වැසි එබඳු වහන්සේලා ද විචාරා බලා, <span class="gatha-number">111</span> උන්වහන්සේලාට තනතුරු දී, බුදු සසුන් වඩන සියල්ලෝම සමගිව රෑ <span class="gatha-number">112</span> දාවලෙහි නොමැලිව, විනය යම් සේ නම් ධර්මය යම් සේ නම් එසේම <span class="gatha-number">113</span> කළ මැනවැයි නියම කොට, රජ තෙමේ බොහෝ සංග්‍රහ කොට කලක් පැවැත්ම පිණිස මෙසේ මනාව ලක් සසුන් බැබළවීය.</p>
  <div class="subhead">රජුගේ ධර්ම ශ්‍රවණය සහ පුණ්‍ය කටයුතු</div>
  <p><span class="gatha-number">114</span> සියම් දේශයෙන් මෙහි පැමිණි රාජදූතාදීහු ද රාජ සන්දේශ ආදිය දී <span class="gatha-number">115</span> රජු බැහැදුටහ. ලක්දිව්නා මහ රජ ඒ සියල්ල පිළිගෙන ප්‍රවර රාජ සන්දේශය <span class="gatha-number">116</span> යහපත් සේ බලා පහන් රජ තෙම ඔවුන්ට සංග්‍රහ ද කළේ ය. තමා <span class="gatha-number">117</span> සඳහාත් අනුන් සඳහාත් නැවත නැවත සසුන් වඩනු පිණිස කළ පින් <span class="gatha-number">118</span> ඇති, දහම් කැමැති, සසුන් හොබවන යහපත් තැනැත්තේ, ආරාමයට පිවිස සඟ මැදට ගොස් සසුන් පැවැත්මට කරුණු නොයෙක් පරිද්දෙන් විචාරා, සසුන්ම බබුළුවන්ට සිතමින් රජ තෙමේ ප්‍රවර උපාලි මහ <span class="gatha-number">119</span> තෙරුන් සකසා ආරාධනා කළේය. හෙතෙම දීඝ නිකායෙන් ද (දික්සගියෙන්), සංයුක්ත නිකායෙන් ද (සංයුක්සගියෙන්), <span class="gatha-number">120</span> අනිකුත් සද්ධර්ම සංග්‍රහ ආදී නොයෙකුත් ග්‍රන්ථයෙන් ද, දස ප්‍රකාරයෙන් වූ <span class="gatha-number">121</span> රාජ ධර්මයන් හා සිවු සඟරාවතුන් ද යන මේ ආදිය අසා උපන් සැදැහැ ඇති මහ ප්‍රඥා ඇත්තෙක් විය. හෙතෙම කටයුතු හා නොකටයුතු ද, පින් පව් ද, වරද හා නිවරද ද <span class="gatha-number">122</span> දැන, නොකටයුතු පාප ධර්මයන් හා වරද දුරු කොට, කටයුතු දහම්හි සහ අනවද්‍යයෙහි (නිවැරදි දෙයෙහි) තමා යහපත් සේ පිහිටුවා ගත්තේය.</p>
  <p><span class="gatha-number">123</span> දවසක් දවසක් පාසා දානාදී නොයෙක් පින්කම් කරමින් මුළු නුවර පෙර (කීවාක්) සෙයින්ම අලංකාර කරවා, අයෝධ්‍යයෙන් ආ <span class="gatha-number">124</span> ඇමතියන් ද, එසේම ලංකා වැසි සියල්ලන් ද, උපාලි මහතෙරුන් ආදී භික්‍ෂූන් ද, එසේම ලක්දිව් වැසි (නවක) භික්‍ෂූන් සහ සාමණේර ආදීහු ද, <span class="gatha-number">125</span> සියල්ලන් රැස් කරවා ආදර සිහිත වූයේ, ඒ සියල්ලවුන්ගේ වැඩ සඳහාත් <span class="gatha-number">126</span> හිත සුව සඳහාත් රාජාභරණ ආදී නොයෙක් පූජා වස්තුවෙන් පෙර සෙයින් සැණකෙළි පවත්වමින් දළදා වහන්සේ දැක්වීය.</p>
  <p><span class="gatha-number">127</span> මියුගුණු (මහියංගනය) සෑ ආදී වූ චෛත්‍යස්ථාන වඳිනු කැමැති රාජ දූතාදී <span class="gatha-number">128</span> ඇමතියන් ද ලක්දිව්හි ඇමතියන් හා ඒ ඒ තැන්වල යවා, රිසි සේ වන්දවමින් <span class="gatha-number">129</span> ඔවුන්ගේ කටයුතු හා සංග්‍රහ මනාව කරවා යැවීය. එසේම ප්‍රවර උපාලි තෙරුන් ආදී භික්‍ෂු සංඝයාටත් පූජා වස්තූන් දී ඇමතියන් ද මෙහෙයවා, <span class="gatha-number">130</span> මියුගුණු ආදී ලක්දිව් උතුම් සොළොස් (මහ) ස්ථානයන් හා ශ්‍රී වර්‍ධන <span class="gatha-number">131</span> පුරාදියෙහි චෛත්‍යයන් ද බඳවා, බද්ධසීමා කරවා භික්‍ෂූන්ගේ අභිවෘද්ධිය කැමැත්තේ පොහෝ ගෙවල් හා ආවාසයන් ද තන්හි තන්හි කරවීය.</p>
  <p><span class="gatha-number">132</span> භික්‍ෂු සංඝයා කෙරෙහි මනාව පහන් ඒ රජ තෙමේ තුන් අවුරුද්දක් <span class="gatha-number">133</span> ඇතුළත ආරාම ද කරවා භික්‍ෂු සංඝයා වස්වා, වස් කාලයේ කටයුතු <span class="gatha-number">134</span> උපකාර ද කරවා සදහමුත් අසා පොහෝ පෙහෙවස් විසීය. සංඝයා පවාරණය කළ කාලයෙහි නොයෙක් පිරිකරින් හා පිරිවර සිවුරෙන් <span class="gatha-number">135</span> යුත් කඨින සිවුරු දුන්නේ ය. තුන් අවුරුද්ද ඇතුළත උතුම් වූ ඒ <span class="gatha-number">136</span> සංඝයා කෙරෙහි සත්සියයක් (700) පමණ උපසම්පදා කරවමින්, ජන සමූහයා කෙරෙහි හිතකාරී රජ තෙමේ තුන් දහසක් (3000) පමණ කුලපුත්‍රයන්ට උතුම් හෙරණ පැවිදි (සාමණේර) බව ලබා දුන්නේය. <span class="gatha-number">137</span> ලොවට වැඩදායක වූ ජනාධිපති රජ තෙමේ මෙසේ ශාසන අභිවෘද්ධිය කළේ ය. එහෙයින් සතුටු වූ සියලු බ්‍රහ්ම, සුර, අසුරයෝ ඒ මහීපතියා හට ශ්‍රී හා ආයු දෙත්වා!</p>
  <div class="subhead">දෙවන දූත පිරිස සහ උපාලි හිමියන්ගේ අපවත්වීම</div>
  <p><span class="gatha-number">138</span> ලොවට දියුණුව පිණිස බොහෝ උපකාර කර වූ, මනා ප්‍රඥා ඇති <span class="gatha-number">139</span> (සියම්) දේශයේ ‘ධාර්මික’ නම් නරපති තෙමේ, බුදු බවම පතමින්, සීලාචාර ගුණයන්ට වාසභවන වූ, සැදැහැ ආදී ගුණයෙන් හෙබියා වූ මහා ‘විශුද්ධචාර්‍ය්‍ය’ <span class="gatha-number">140</span> තෙරුන් ද, ගුණාකාර වූ තියුණු බුද්ධි ඇති ‘වරඤාණමුනි’ නම් අනු <span class="gatha-number">141</span> තෙරුන් ද යන දෙදෙනා ප්‍රධාන කොට ඇති දශ වර්ගයකට අතිරේක සුපේසල සංඝයා, ඒ අයෝධ්‍යා පුරයෙන් ‘සූකර’ නම් සංවත්සරයෙහි ලක් <span class="gatha-number">142</span> සසුන් වැඩුම් පිණිස නැවත ලක්දිවට එවූයේ ය. ඒ සංඝයා මෙහි <span class="gatha-number">143</span> පැමිණි කල මහා යසස් ඇති ලක් රජ තෙමේ පෙර සෙයින් මහත් ගෞරවයෙන් නුවරට වඩා ගෙනවුත් මල්වතු වෙහෙර වස්වා, සාදරයෙන් <span class="gatha-number">144</span> ම දවස් පතා නිති බත් ආදී සියල්ල පෙර යම් සේ දිනපතා දුන්නේ ද, පසුවත් එසේ ම දුන්නේ ය.</p>
  <p>ප්‍රවර ඒ උපාලි මහා ස්ථවිර තෙමේ තුන් අවුරුද්දක් පුරා ශාස්තෘ ශාසනයේ අභිවෘද්ධිය පිණිස රෑ දාවලෙහි නොපමාවූ සේක් ම කටයුතු <span class="gatha-number">145</span> කොට පින්රැස රැස් කළ කල්හි, උපන් නාසිකා රෝගයක් ඇතිව එයින් <span class="gatha-number">146</span> ම ඉතා පීඩාවට පත් වූ සේක. ගිලන් බවට පැමිණි ඒ උතුම් මහ තෙරුන්ට <span class="gatha-number">147</span> සිංහලාධිශ්වර මහ යසස් ඇති රජතෙමේ මනා කොට බෙහෙත් හා උපස්ථාන <span class="gatha-number">148</span> කරවමින්, නැවත නැවත ආරාමයට ගොස් රෝගයෙන් බැගෑපත් මහ තෙරුන් <span class="gatha-number">149</span> දැක කම්පිත සිත් ඇත්තේ, රෝගය අසාධ්‍ය යයි දැන පූජා වස්තුවෙන් නොයෙක් <span class="gatha-number">150</span> පරිද්දෙන් බුද්ධ පූජා පවත්වා ප්‍රාප්ති දානය (පින් අනුමෝදන් කිරීම) ද දුන්නේය. පසුව කලුරිය කළා වූ තෙරුන් වහන්සේගේ ශරීරයත් මහඟු පිළී ගෙයක (වස්ත්‍රයෙන් කළ ගෘහයක) තබා, සකස් කොට මහ පෙළහරින් වඩා ගෙනවුත්, නොයෙක් පූජා විධානයන් පවත්වමින් ජන ශ්‍රේෂ්ඨ තෙමේ ආදාහන කෘත්‍යය කරවා පින් රැස් කළේ ය.</p>
  <div class="subhead">සියම් දේශයට දූත පිරිසක් යැවීම</div>
  <p><span class="gatha-number">151</span> ලක්දිව බුද්ධ ශාසනයේ දියුණුව පිණිස දෙවරක්ම භික්ෂූන් වහන්සේලා මෙහි එවූ හෙයින් ද, <span class="gatha-number">152</span> මුළු ලක්දිවම එකදු උපසම්පදා භික්ෂුවක්වත් නැති කල්හි සිය ගණන් භික්ෂූන් පහළ කරවීමෙන් ද, මෙහි නොයෙක් ධර්ම පුස්තක එවීමෙන් ද, <span class="gatha-number">153</span> සියම් දේශයේ නායක වූ ධාර්මික නම් නරශ්‍රේෂ්ඨයා මුනි සසුන වැඩීමෙහි උපකාරකයෙකි යැයි රජතෙමේ දැන ගත්තේය. බොහෝ උපකාර කළ එබන්දෙකුට මම ද <span class="gatha-number">154</span> කටයුතු යම් දෙයක් වේ නම් එය මැනවින් කරන්නෙමියි ඔහු සිතුවේය. <span class="gatha-number">155</span> එසේ සිතා බුද්ධ දළදා වහන්සේගේ ආකෘතියක් ද, මහාර්ඝ මිණිරුවනකින් නෙළන ලද බුදු පිළිමයක් ද, <span class="gatha-number">156</span> දකුණට කරකැවුණු සක් ආදී නානාප්‍රකාර බොහෝ පඬුරු ද, ශ්‍රේෂ්ඨ රාජ සන්දේශයක් ද දී ඇමතිවරුන් නියම කළේය. <span class="gatha-number">157</span> සියරට බලා යාමට කැමති වූ භික්ෂූන් වහන්සේලාත් ඔවුන් සමඟ සියරට බලා යැවූයේය.</p>
  <div class="subhead">උපසම්පදාව නැවත පිහිටුවීම</div>
  <p><span class="gatha-number">158</span> ඒ ඇමතිවරු ඒ සියලු පඬුරු මහත් ගෞරවයෙන් රැගෙන ගොස් <span class="gatha-number">159</span> සියම් දේශයට පැමිණි කල, ධාර්මික රජතෙමේ ඉතා සතුටු සිත් ඇත්තේ විය. <span class="gatha-number">160</span> හෙතෙම බුදු දළදා ලකුණු ආදිය බලා කැමති සේ බුදු දළදාව ලද්දෙකු සේම <span class="gatha-number">161</span> පැහැදුණේ, දවස් පතා මහ පෙළහර කරවමින් රාජ සන්දේශයෙහි <span class="gatha-number">162</span> සඳහන් වූ සසුන් වැඩීම ආදියෙහි පින්දීම් ආදී වූ බොහෝ වචනයන් අසා දැන ගත්තේය. <span class="gatha-number">163</span> ලක් රජු හට පැහැද ලක්දිව නැති බොහෝ පොත් ද, ශ්‍රී පාද ලාංඡනයක් ද, මනරම් වූ දළදා වහන්සේට පූජා පිණිස රන්මය <span class="gatha-number">164</span> කුඩයක් ද, රාජ පරිභෝගයට සුදුසු නානාප්‍රකාර දැකුම්කළු මනරම් පඬුරු ද, තමන් විසින් කරවන ලද උපසම්පදාදී සියලු පින්කම්හි <span class="gatha-number">165</span> පින් ද දී, දෙරජුන්ගේ මිත්‍රත්වය තහවුරු කිරීමට සුදුසු කරුණු ප්‍රකාශ කොට ලියන ලද උතුම් රාජ සන්දේශයක් ද යන මේ සියල්ල දී ප්‍රවර වූ මනා ලක්දිවට එවීය.</p>
  <p><span class="gatha-number">166</span> මහත් යසස් ඇති ලක් රජතෙමේ ඒ සියල්ල ගෙන, සද්ධර්ම පුස්තක <span class="gatha-number">167</span> සහ මුනි පා සලකුණු ආදිය දැක සතුටුව මහා පූජා ද, මහ පෙළහර ද <span class="gatha-number">168</span> කරවා සියල්ලන්ට දැක්වීය. සන්දේශය බලා එහි ප්‍රකාශ වූ ලත් දේ සහ දුන් දේ ආදී <span class="gatha-number">169</span> මිත්‍රත්ව බන්ධන ප්‍රකාශ වූ බොහෝ වචනයන් ද මැනවින් දැන, පින් අනුමෝදන් වීමෙන් හා අතිශය සොම්නසින් යුත් සිංහලාධිශ්වර තෙමේ, <span class="gatha-number">170</span> “සසුන් වැඩීම ආදී වූ පින්කම්වලින් උපන් ඵල මේ ආත්මයේදීම <span class="gatha-number">171</span> දිටිමි” යි ද, “මතු භවයෙහි මැනවින් විඳිය යුතු ඵලයෙහි <span class="gatha-number">172</span> කවර කතා ද?” යි සිතා මෙසේ ත්‍රිවිධ රත්නය විෂයෙහි මැනවින් පැහැදුණේය. ඒ <span class="gatha-number">173</span> මිහිපල් තෙමේ ආරාමයට වැද, දෙවෙනි වරට වැඩි මහතෙරුන් කෙරෙන් සද්ධර්මය හා උපසපන් භික්ෂූන් විශුද්ධාචාර්ය ආදී භික්ෂු සංඝයා කෙරෙහි <span class="gatha-number">174</span> හික්මෙන්නට නියෝග කොට, අන්‍ය වූත් බොහෝ කුලපුත්‍රයන් ඒ තෙරුන් කෙරෙහි මැනවින් උපසම්පදා කරවීය.</p>
  <p><span class="gatha-number">175</span> ඒ ලක්වැසි භික්ෂූන් අතුරෙන් ගුණයෙන් හෙබි කිසිවෙක් මහා <span class="gatha-number">176</span> විශුද්ධාචාර්ය නම් තෙරුන් වෙතින් නිවන් මග වූ ඒ විදර්ශනා ධූරය උගත්හ. සමහරු වරඥානමුනි නම් අනුතෙරුන් වෙත සද්ධර්ම විනය අර්ථයන් හා <span class="gatha-number">177</span> ශබ්ද ශාස්ත්‍රය ද උගත්හ. මෙසේ ලංකේෂ්වර රජතෙමේ ධර්මයෙහි ද ප්‍රතිපත්තියෙහි ද ලංකා <span class="gatha-number">178</span> භික්ෂූන් නියෝග කොට බුදු සසුන රැක්කේය. ඒ ලක්දිව වැසි භික්ෂූහු ද <span class="gatha-number">179</span> ප්‍රමාද නොවී නුවණැතිව ශීලාචාර, ධූත ගුණ, අල්පේච්ඡතාව සහ ආර්ය වංශයන්හි යෙදුණාහු, මැලි නොවී, අලස නොවී බුදු සසුන්හි පිළිපදින්නෝව රෑ දාවල් <span class="gatha-number">180</span> නොපමාව ග්‍රන්ථ ධූරය හා විදර්ශනා ධූරය ඇත්තෝ වූහ. සෙනසුන් දීම ආදියෙන් ඒ රජ තෙමේ උන්වහන්සේලාට සංග්‍රහ කළේය.</p>
  <div class="subhead">ගංගාරාම විහාරය කරවීම</div>
  <p><span class="gatha-number">181</span> සියරට බලා වැඩීමට කැමති වූ, දෙවෙනි වරට සියම් දේශයෙන් මෙහි වැඩි <span class="gatha-number">182</span> භික්ෂු සංඝයාත් ඒ රජ තෙමේ ඕලන්ද වෙළඳුන්ගේ උපකාරයෙන් වැඩමවීය. <span class="gatha-number">183</span> ශ්‍රී වර්ධනපුරයෙන් නැගෙනහිර දිශාවේ ඉතා දුර නොවූ හොබනා තැනක, <span class="gatha-number">184</span> මැනවින් පිහිටි ගලක් මත ගල් වඩුවන් ආදී දක්ෂ වූ කම්කරුවන් ලවා වඩු රියන් නවයක් <span class="gatha-number">185</span> පමණ උස උතුම් බුද්ධ ප්‍රතිමාවක් මැනවින් කරවා, ඒ පිළිමය <span class="gatha-number">186</span> රන් පටින් වස්වා, ජීවමාන බුදුන් බඳු ඒ බුදු රුව ඇතුළත් කොට උස් වූ ඝන වූ <span class="gatha-number">187</span> මනා ගල් බිත්ති කරවා, මනහර ගල් ටැම් පිහිටුවා, උළු සෙවිලි කළ දෙමහල් ගෙයක් හා විශාල මළුවක් ද කරවා, දැකුම්කළු මහත් මන්දිරයක් ද කරවා, පවුරු <span class="gatha-number">188</span> මඩු ආදිය ද මැනවින් කරවා, නානා විසිතුරු වස්ත්‍රයෙන් වියන් තිර බැඳ, ඊට <span class="gatha-number">189</span> වටා තොරණ ද අතුරු නැති කොට බඳවා, නානා අලංකාරයෙන් නොයෙක් පරිද්දෙන් සරසා, නානා ධජ පතාකයන් ඒ ඒ තන්හි <span class="gatha-number">190</span> නංවා, එහි නෙත් තබන පින්කම් දිනයෙහි පහන් දල්වා, පුන්කළස් තබ්බවා, <span class="gatha-number">191</span> මංගල සම්මත විවිධ විධානයන් ද, එහි කටයුතු සියල්ල ද මැනවින් සකස් කරවා, එහි විසිතුරු සිත්කම් කළ ශිල්පීන්ට කැමති සේ වස්ත්‍රාභරණ ආදී බොහෝ <span class="gatha-number">192</span> දෑ දී නොයෙක් පරිද්දෙන් ඔවුන් සතුටු කරවීය. ඉන්පසු සක්, කස තල ආදී <span class="gatha-number">193</span> තූර්යයන්ගේ මහා හඬ මහා සාගර ඝෝෂාව මෙන් මනහර කොට පවත්වා, <span class="gatha-number">194</span> මංගල සම්මත නැකැත් මොහොතක් ඇති මනා යැයි සිතෙන යහපත් දිනයක නෙත් තබ්බවා, මහ පෙළහර කරමින් නොයෙක් රිදී පාත්‍රා ද, බොහෝ <span class="gatha-number">195</span> රිදී භාජන ද, මහාර්ඝ පිරිකර ද, ඉතා වටිනා තුන් සිවුරු ද, ධජ පතාක හා ධවල ඡත්‍ර ද, වල්විදුනා ද පූජා කර, මේ දේ මෙනෙහි කරමින් ජීවමාන බුදුන් හමුවෙහි සේ <span class="gatha-number">196</span> විශේෂයෙන් පැහැදුණු රජ තෙමේ සිතා පින් කැමැත්තේ පිදුවේය. බොහෝ <span class="gatha-number">197</span> වූ මිහිරි ආහාර, කැඳ, අවුළු ආදී නානා ආහාර ද, සකුරු, මී, බුලත්, හුණු, <span class="gatha-number">198</span> කපුරු ආදිය ද, බෙහෙත්, සඳුන් ආදී නොයෙක් සුගන්ධයන් ද, දෑසමන්, <span class="gatha-number">199</span> සපුමල් ආදී යහපත් මනරම් පුෂ්පයන් ද යන මේ ආදී සියලු පූජා වස්තූන් <span class="gatha-number">200</span> පුදා, බුදු පිළිම කරවූවන් ආදීන්ට ඇතුන්, ගවයන් ආදී වූ සවිඤ්ඤාණක හා <span class="gatha-number">201</span> අවිඤ්ඤාණක නානා වස්තූන් ප්‍රදානය කිරීමෙන් ඔවුන් සතුටු කළේය.</p>
  <p><span class="gatha-number">202</span> ධනයේ අසාර බව දැන එකල ඒ රජු ඒ විහාර පූජාවෙහි පරිත්‍යාග <span class="gatha-number">203</span> කළ ධනය එකසිය පනහක් අධික වූ සොළොස් දහසක් (16,150ක්) විය. ඒ විහාරය මහත් වූ දැකුම්කළු වූ ද, හොබනා වූ ද මහවැලි ගඟ ඉවුරෙහි <span class="gatha-number">204</span> මනරම් භූමි භාගයෙහි කළ හෙයින්ම ‘ගංගාරාමය’ යැයි ප්‍රසිද්ධ විය. රජු <span class="gatha-number">205</span> විසින් කරවන ලද හෙයින් ‘රජමහ විහාර’ නම් විය. මෙසේ මනා කොට <span class="gatha-number">206</span> කරන ලද සෞභාග්‍ය ශ්‍රීයෙන් යුක්ත ඒ විහාරයත් නුවරට පැමිණි සතුරෝ නැසූහ. රජ තෙමේ ඒ විහාරය මැනවින් පිළිසකරු කරවා, පූර්ව නේත්‍ර <span class="gatha-number">207</span> පින්කම්හි සේම මහ පෙළහර කරවා, නේත්‍ර පින්කම් ද කරවා, චිත්‍ර ශිල්පීන් ආදීන්ට වස්ත්‍රාභරණ ආදී වස්තූන් අඩුවක් නැතිව දීමෙන් ද, <span class="gatha-number">208</span> ජන ශ්‍රේෂ්ඨ තෙමේ නොයෙක් පූජා වස්තුවෙන් පුදා, ඒ වෙහෙර වෙත <span class="gatha-number">209</span> මනරම් සඟරමකුත් කරවා, දහම්හි හා පිළිවෙත්හි යෙදුණු, නීති ගරුක, ආදර ඇති <span class="gatha-number">210</span> භික්ෂු සංඝයා වස්වා, නොයෙක් පසයෙන් රත්නත්‍රයෙහි ආදර සහිත ඒ <span class="gatha-number">211</span> තෙමේ උපකාර කරමින්, පෙර කී ක්‍රමයෙන්ම බුද්ධ පූජා පවත්වා, ධර්මය හා සංඝයාත් එකවිටම පුදා තමන්ටත් ලොවටත් පින් රැස වැඩුවේය. <span class="gatha-number">212</span> කරවන ලද මනා දැකුම් ඇති සිත්කළු විහාරය නිමවා, එහිම <span class="gatha-number">213</span> පවත්වන ලද අනල්ප වූ සියලු පූජා විධි ද, සංඝදාන ආදී වූ බොහෝ <span class="gatha-number">214</span> පින්කම් කලක් පවත්වනු පිණිස මිහිපල් තෙමේ වෙහෙර සමීපයෙහි අරුප්පල යැයි නම් වූ එක් ගමක් ද, අන්‍ය වූත් බොහෝ ග්‍රාම ක්ෂේත්‍රයන් ද <span class="gatha-number">215</span> යන මේවා සහ උයන් ද නියම කොට, මායාදුනු නම් රටේ ”මිනිසුන් සහිත දියගමය” යැයි නම් මහ ගමක් ද දී, එහිම සිත්කළු පර්වතයක අකුරු <span class="gatha-number">216</span> කොටා ස්ථිර කොට පැවැත්වීය. මෙසේ ශ්‍රීධර වූ ගුණවත් වූ රාජාධිරාජ <span class="gatha-number">217</span> තෙමේ ලද සම්පත්තියේ සාරය දන්නේ, බුද්ධ පූජා ද ප්‍රවර සංඝ පූජා ද මැනවින් කරවා, ශ්‍රද්ධාව ඇත්තේ නිරන්තරයෙන් සියලු පින් සාරය කර ගත්තේය. එහෙයින් තෙපි සියල්ලෝ ද නිරන්තරයෙන් අලස නොවූවෝ පින්කම් කරව්.</p>
  <div class="subhead">කුණ්ඩසාලේ විහාරය සහ ශ්‍රී පාද ස්ථානය</div>
  <p><span class="gatha-number">218</span> කුණ්ඩසාල නම් වූ යහපත් ශාඛා නගර වරයෙහි සිත්කළු වූ උයන්හි, ප්‍රාකාර මණ්ඩපයෙන් යුක්ත වූ යහපත් දැකුම් ඇති විහාරයක් <span class="gatha-number">219</span> මැනවින් කරවා, සර්වඥ ධාතු පිහිටුවන ලද පිළිම ද කරවා, එහිම කොස්, අඹ, <span class="gatha-number">220</span> පොල් ආදී පලතුරින් හෙබියා වූ අලුත් උයන් හා බොහෝ ගම් කෙත් <span class="gatha-number">221</span> හා ආරාමයන් පුදා, ආහාර පූජා ආදී සියලු පූජා විධි ද පින් කැමති රජ තෙමේ දවස් පතා පැවැත්වීය.</p>
  <p><span class="gatha-number">222</span> සීතාවක නුවර රාජසිංහ යැයි ප්‍රසිද්ධ වූ යම් පවිටු රජෙක් තෙමේ පීතෘ ඝාතන කර්මය (පියා මැරීම) හා බුද්ධ ශාසන හානියක් කටයුතු බව නොදැන කෙළේ ද, <span class="gatha-number">223</span> මිථ්‍යා දෘෂ්ටි ගෙන එම මිථ්‍යා දෘෂ්ටිකයන් කෙරෙහි භක්ති ඇත්තේ, සුමන <span class="gatha-number">224</span> කූටයෙහි (ශ්‍රී පාදයෙහි) සම්බුදුන්ගේ උතුම් පාද සටහනෙහි උපදින ලාභය ගන්නට ඒ <span class="gatha-number">225</span> මිසදිටුවන් යෙදවීය. එතැන් පටන් ඒ සියල්ල මිථ්‍යා දෘෂ්ටිකයෝ විනාශ කළෝය. මහ යසස් ඇති මහරජ තෙමේ ඒ පුවත අසා එය අයුක්තියක් යැයි සිතන්නේ, <span class="gatha-number">226</span> බුදුන් කෙරෙහි ගෞරව ඇති ඒ තෙමේ “මෙතැන් පටන් කිසිසේත් එසේ <span class="gatha-number">227</span> නොකෙරේවා” යි මිථ්‍යා දෘෂ්ටිකයන්ට අණ කොට, මැනවින් එහි කටයුතු වූ බොහෝ වූ පූජා විධිය පවත්වන්නට බුද්ධ පුත්‍රයන් (භික්ෂූන්) යොදවා, මිනිසුන් <span class="gatha-number">228</span> සහිත වූ ඉතා සමෘද්ධ වූ කුට්ටාපිටිය නම් මහ ගම ද පුදවා, පා සලකුණෙහි <span class="gatha-number">230</span> වැසි අව් වළකන්නටත් මස්තක ඡත්‍රයෙන් (කුඩයෙන්) හෙබියා වූ වියන් සහිත මඩුව කරවා, යදමින් බැඳ පූජා විධිය පවත්වා බොහෝ කුසල් රැස් කරමින්, <span class="gatha-number">231</span> එහි උපදින ලාභයත් සස්නෙහිම යෙදවීය. මෙසේ අඥාන රජු විසින් උතුම් බුදුන් ගුණ නොදැන යමක් කරන ලද නම්, අපගේ සිංහලේන්ද්‍ර තෙමේ බුදුන්ගේ පුත් වූ නිමල් භික්ෂූන් යොදවා ප්‍රවර අමෘත දායක වූ බුද්ධ පූජාව පැවැත්වීය.</p>
  <div class="subhead">පෞරාණික විහාර ප්‍රතිසංස්කරණය</div>
  <p><span class="gatha-number">232</span> තවද වළගම්බා මහීනායක රජු විසින් කරවන ලදුව විනාශ බවට ගිය ප්‍රසිද්ධ මැදවෙල විහාරය හා එම විහාරය පිළිබඳ සෑය ද මැනවින් <span class="gatha-number">233</span> කරවා, ශෘංගස්තල ගම ද පුදා, දවස් පතා එහි මැනවින් පූජා ද පවත්වා <span class="gatha-number">234</span> අනාගතයේ යා හැකි වූ ඒ ස්වර්ග මාර්ගය ද හෙළි කළේය. දෙවනගල විහාරය <span class="gatha-number">235</span> සතු රන්දෙණි නම් වූ පූර්වයෙහිම වෙන්ව තිබූ ගම, පින් කැමැති මහ <span class="gatha-number">236</span> යසස් ඇති නරශ්‍රේෂ්ඨ තෙමේ ගල් අකුරු සටහනින් (සෙල් ලිපියෙන්) දැන පුදා පූජා <span class="gatha-number">237</span> පැවැත්වීය. නරශ්‍රේෂ්ඨ තෙමේ මැද්දේපොල විහාරය කරවන්නට <span class="gatha-number">238</span> සංඝරක්ෂිත වහන්සේට මැනවින් සංග්‍රහ කොට, සැතපෙන මහ පිළිම ආදිය කරවා නිම කළ කල මහ පෙළහර පවත්වා, එහි නේත්‍ර පින්කම් ද <span class="gatha-number">239</span> කරවා, පූජා විධානය පවත්වන්නටත් මල්ගමු නම් ගම පුදවා දවස් පතා <span class="gatha-number">240</span> මැනවින් පූජා පැවැත්වීය.</p>
  <div class="subhead">රිදී විහාරය පිළිසකරු කිරීම</div>
  <p><span class="gatha-number">241</span> මෛත්‍රී මුණින්ද්‍රයන්ගේ අග්‍ර ශ්‍රාවක බව පතා ආ දුටුගැමුණු <span class="gatha-number">242</span> රජු විසින් කරවන ලද මහත් වූ ඒ රිදී විහාරය (සම්බන්ධව), රජ තෙමේ සිද්ධත්ථ නම් <span class="gatha-number">243</span> හෙරණුන් දෑ උපසම්පදා කරවා, ලකේන්ද්‍ර තෙමේ ඒ වහන්සේට හා උපෝසථාරාමවාසී සියලු බුද්ධ පුත්‍රයන්ටත් තනතුරු දී නොයෙක් <span class="gatha-number">244</span> පරිද්දෙන් සංග්‍රහ කළේය. කලක් ජරාවාස වී තිබූ ඒ වෙහෙර කරවන්නටත් නොයෙක් කම්කරුවන් ද, බොහෝ සිත්තර ආදීන් ද, බුදු රුවෙහි <span class="gatha-number">245</span> ආලේප කිරීමට යහපත් වර්ණ ඇති බොහෝ රන්, හස්ත කර්මාන්ත ආදී සියල්ල ද ලක්දිව <span class="gatha-number">246</span> නරනා තෙමේ දුන්නේය. ඒ සියල්ල ලැබුවා වූ ඒ සිද්ධාර්ථ නම් යතිනා (හිමි) තෙමේ ද ජරා ජීර්ණ ආදී සියල්ල සකස් කොට බැහැර කොට, සෙල්මුවා ඝන තුඟු බිත්ති හා ගෙබිමෙන් බැහැර මඩුවත් හොබනා කොට කරවා, උඩ <span class="gatha-number">247</span> ගලෙහිත් මාර යුද්ධය සහිත වූ බුදු පිළිරූ හා නොයෙක් මල් වැල් ආදිය ද මැනවින් සිත්කම් කරවා, යහපත් වූ හුනු, බදාම හා මැටියෙන් <span class="gatha-number">248</span> සැතපෙන මහ පිළිරුවක් හා එසේම උන් සිටි බොහෝ මූර්ති ආදී <span class="gatha-number">249</span> පිළිරූත් කරවා, ඇතුළු බිත්ති හොබනා දහසක් පමණ බුදු පිළිරූ <span class="gatha-number">250</span> විසිතුරු සිත්තමින් මනා කොට කරවා, සැතපෙන මහ පිළිමයෙහි පා <span class="gatha-number">251</span> මුල යථා ක්‍රමයෙන් බුද්ධෝපස්ථායක ධර්ම භාණ්ඩාගාරික ආනන්ද තෙරුන්ගේ <span class="gatha-number">252</span> රූපය ද, මෛත්‍රී බෝසතුන්ගේ ද, නාථ දේව වරයාගේ හා ගැමුණු රජුගේ ද හොබනා <span class="gatha-number">253</span> රූ කරවා, පස් මහා බුදු රූ රනින් ආලේප ද කොට, නොයෙක් පරිද්දෙන් <span class="gatha-number">254</span> ඇතුළත කටයුතු කම් කරවා, පිටත බිත්තියේ ද පූජා පිණිස ආවුන් වැනි මල් ගත් අත් ඇති හාස වර (සිනාමුසු) වූ දෙව් බඹ රූ පෙළ ද, දැකුම් කටයුතු සිත්කළු <span class="gatha-number">255</span> මහත් තොරණ ද, දොර දෙපස සිංහ රූ දෙකක් ද, සෙසු බිත් ඇතුළත් අමනුෂ්‍ය රූපයෙන් ද කරවා, මියුගුණු සෑ ආදී උදම් වූ සොළොස් තැන ද, <span class="gatha-number">256</span> <span class="gatha-number">257</span> සච්චබද්ධ පර්වතයෙහි විසිතුරු පාද සලකුණ ද, දස ප්‍රකාර පාරමී හා ත්‍රිවිධ <span class="gatha-number">258</span> චරියා, පංච මහා පරිත්‍යාග ආදී ධර්ම ප්‍රකාශිත බොහෝ ජාතකයන් ද විසිතුරු <span class="gatha-number">259</span> සිත්තමින් කරවීය. සිංහ පෙළ ය, ඇත් පෙළ ය, හංස පෙළ ය, මණ්ඩප <span class="gatha-number">260</span> ය, එසේම නොයෙක් ආකාර ඇති මල් වැල් ය (ආදිය) කරවා, පසුව එම <span class="gatha-number">261</span> ගල උඩ සිත්කළු ලෙන්හි දැකුම් කටයුතු යහපත් ප්‍රවර මහ පිළිම ගෙයක් <span class="gatha-number">262</span> ද කරවා, සකස් කොට බොහෝ සිත්තම් ආදිය කරවා, එහි වැඩ උන් <span class="gatha-number">263</span> හොබනා දිවමන් බුදුන් වැනි මහත් වූ දර්ශනීය වූ එම පිළිරුව හා දැලයෙහි මනා දැකුම් ඇති උසව සිටි පිළිම දෙකක් ද, මෛත්‍රී බෝසතුන්ගේත්, <span class="gatha-number">264</span> උපුල්වන් දෙව් රජුගේත් පිළිරූ ද එහි කරවා, අන්‍ය වූ බොහෝ වූත් බුදු <span class="gatha-number">265</span> පිළිරූ හා නොයෙක් සිය ගණන් රහත් රූ ද, එසේම සූවිසි බුදුන් ද, <span class="gatha-number">266</span> බෝධි වෘක්ෂය ද, සියලු සූවිසි විවරණය ද, සොළොස් මහ තැන් ද, භූත රූප ආදිය ද, යහපත් වූ පංච ප්‍රකාර සංගීත ද, දැකුම් කටයුතු අන්‍ය වූත් <span class="gatha-number">267</span> විසිතුරු සිත්තම් නොයෙක් පරිද්දෙන් කරවා, එහිම බුද්ධ ධාතූන් වඩා සෑයකුදු කරවා රන් කොතින් අලංකාර කළේය.</p>
  <div class="subhead">රිදී විහාරයේ නේත්‍ර මංගල්‍යය</div>
  <p><span class="gatha-number">268</span> ඒ උතුම් මතුලෙනෙහි (උඩ ලෙනෙහි) පිළිම ගෙයක් ද, සැරියුත් මහ තෙරුන් වහන්සේ ආදී පන්සියයක් පිරිවර සහිතව වැඩ උන් පිළිමයක් ද දැකුම් කටයුතු ලෙස <span class="gatha-number">269</span> කරවා, ඒ ඒ මිදුල්හි පවුරු හා මඩු ද, එසේම නොයෙක් කොටු ද, හිණි පෙති ද, ඒ ඒ තන්හි වෙනත් යහපත් කර්මාන්ත ද, බොහෝ වූ ජරාවාසයට <span class="gatha-number">270</span> ගිය දෑ පිළියම් කිරීම් හා අලුත් බොහෝ දෑ ද, මනෝහර සියලු කර්මාන්තයන් <span class="gatha-number">271</span> ද කරවා, එහි නේත්‍ර තබන පෙළහරෙහි රජු වස්ත්‍රාභරණ ආදී වූ බොහෝ දෑ ද දී ඇමැත්තන් එවූ කල, නානා තොරණ පෙළ අතුරු නැති කොට <span class="gatha-number">272</span> සරසවා, එහි කටයුතු බොහෝ වූ අලංකාර ද කරවා, උතුම් මංගල විධි <span class="gatha-number">273</span> ද කරවා, සකස් කොට මහ පෙළහර ද පවත්වා, යහපත් නැකැත් මුහුර්තයෙහි <span class="gatha-number">274</span> එහි නේත්‍ර පින්කම් කොට, එතැන් පටන් මුළු රට වැසි බොහෝ <span class="gatha-number">275</span> ජනයෝ ගොඩ ගමන් ගත් මුහුද සේ ඒ ඒ දිගින් අවුත් රැස් වූහ. <span class="gatha-number">276</span> සියලු ජනයෝ එහි කරන ලද්දා වූ බොහෝ වූ රන්කම් ආදී නොයෙක් දෑ දැක ඉතා පහන් සිත් ඇත්තාහු, යමක ප්‍රාතිහාර්යයෙහි බුදුන් දුටුවා <span class="gatha-number">277</span> සේ පහන් ඔද වැඩි සිත ඇත්තෝම සාධු නාද පෙරදැරි කොට මහ පුද පවත්වමින් ස්වර්ග මාර්ගය පිරිසිදු කළෝය.</p>
  <p><span class="gatha-number">278</span> ඒ වෙහෙර පෙළහරෙහි භික්ෂු සංඝයා නිමන්ත්‍රණය කොට, ඇතුළු <span class="gatha-number">279</span> විහාර ගෙයි අසුන් පනවා සද්ධර්ම කථික භික්ෂූන් වඩා හිඳුවා, උන්වහන්සේලා ලවා මංගල සූත්‍ර ආදී ශ්‍රවණීය උතුම් දහම් දෙසවා, සකසා දහම් පුද පැවැත්වීය. දුටු ඇසූ සියලු ජනයෝ බුදුන් දැකීම ද, ධර්ම ශ්‍රවණය ද එකවරම ලැබ, එකල්හි ජීවමාන බුදුන්ගේ දහම් දෙසුමෙහි සෙයින් නොයෙක් පරිද්දෙන් මහත් ප්‍රීති ප්‍රමෝද ඇත්තෝ වූහ. දවස් පතා මෙබඳු විලාස ද දේශනා ලීලා ද දැක්වීය. බැහැර මළුවෙහිත් මනහර ගල් ටැම් හිඳුවා මඩුවක් තනවා අසුන් පනවා, මඩුව හාත්පස මහා ජනයා රැස් වූ කල පන්සිල් ආදී සිල්හි ඒ සියල්ලන් පිහිටුවා, දවස් පතා බොහෝ වූ දහම් අස්වා ධර්ම කථිකයන් නිමන්ත්‍රණය කොට නොයෙක් වර තුන්යම් රෑ දහම් ද සාදරයෙන් කියවීය. බුදුන් පිරිනිවී තැන් පටන් දෙදහස් තුන්සිය එක්වන අවුරුද්දෙහි රිදී විහාරය කරවා මහ පෙළහර කළේය.</p>
  <div class="subhead">නව චෛත්‍ය කර්මාන්තය හා අවසානය</div>
  <p>ඒ වෙහෙරින් දකුණු දිග හොබනා සිත්කළු විසල් වූ ගල් තල මතුයෙහි කරන ලද, ඒ උතුම් සෑයක් නටබුන් වී පස් ගොඩක් සෙයින් තුබූයේ ප්‍රකාශයට ආයේය. එය කරවන්නට සායම්, හුණු, ගඩොල්, ගල් ආදිය ඒ ඒ අතින් රැස් කොට, සිත්කළු සතරැස් අඩිතාලම මනා කොට බඳවා, එහි ශ්‍රීමත් සම්බුදුන්ගේ ධාතු තබා දාගැබක් කරවමින්, ඒ වෙත ඉතා හොබනා භූමි භාගයෙක්හි සංඝයා පවරා යහපත් කොට බද්ධ සීමාවක් ද කරවා, පොහෝ ගෙවල් ආදිය ද, උළු සෙවිලි කිරීම් ආදිය ඇති සංඝාවාසයක් ද කරවමින්, හාත්පස භූමි භාගයෙහිත් නන් මල් තුරින් හා නොයෙක් මල් වැලින් ද, අනෙක ඵල වෘක්ෂ ආදියෙන් ද, සමලංකෘත වූ බොහෝ පොකුණින් යුත් මහ උයනක් ද කරවමින්, එහි සුපේසල බුද්ධ පුත්‍රයන් වස්වා උන්වහන්සේලා දහම්හි ද පිළිවෙත්හි ද මහත් ආදරයෙන් යෙදවූයේය. මෙසේ රාජ බලයෙන්ම කරවන ලද, මහරහතුන් විසින් සෙව්නා ලද ඒ ස්ථානය පූර්ව ලංකාධිපතියන් විසින් පිදූ පුවත් අසා, මහා යසස් ඇති රජ තෙමේ එසේම විහාර සීමාව ද නියම කොට පුදා, එහි සියලු පූජා විධිය ද බොහෝ වූ සංඝ දාන ආදිය ද වැඩි කොට පවත්වමින් පින් රැස් කළේය.</p>
  <p>පුවක්, දොඹ, නා ආදී තුරු පෙළින් හෙබියා වූ, කෙළවරක් නැති සියලු ලිහිණියන් විසින් රැව් පිළිරැව් හඬ දෙන ලද, සිහිල් නිමල් සුදු අතළ ගලින් යුක්ත වූ, නොයෙක් මුව රංචු විසින් ගැවසී ගත්තා වූ දොළුගල්පව්ව වෙත, ‘වරාවල’ නම් වූ ඉතා සිත්කළු අරමෙහි රජු විසින් අනුදන්නා ලද ඇමතියෙකු විසින් බුදු පිළිම ගෙයක් කරන ලද්දේය. ස්වර්ණග්‍රාම මන්ත්‍රී (රන්ගම ඇමති) විසින් ගල් ටැම් හිඳුවා පොහෝ ගෙයක් කොට සංඝයා විෂයෙහි පුදන ලදී. ඒ තෙමේම ටැම් ආදී දාරු සම්භාර (දැව දඬු) එක් කොට එකල්හිම ඒ වෙහෙර බොහෝ ගෙවල් ද කරවීය. රජ තෙමේ එහි විසූ භික්ෂූන්ගේ සැම දා පස (සිව්පසය) පිණිස නොයෙක් ගම් කෙත් ආදිය පිදීය. එකල්හි නරශ්‍රේෂ්ඨ තෙමේ මේ සියල්ල කරවා පහන් සිත් ඇත්තේ ධර්ම රක්ෂිත මහ තෙරුන්ට (එය) පැමිණවීය (පූජා කළේය). මෙසේ රජ තෙමේ නන් වැදෑරුම් පින් රැස් කොට පන්තිස් වැනි අවුරුද්දෙහි මෙලොවින් කම් වූ පරිද්දෙන් (කර්මානුරූපව) ගියේය.</p>
  <p>භෝගයෙහි ද දේහයෙහි ද අසාර බව සලකා නුවණැත්තෝ ආසාව ඉතා දුරු කොට හරිති. තෙපි තුණුරුවන්ම සේවනය කොට ලොකොත්තර ආදී සැප දෙන කුසල ම භජනය කරව් (රැස් කරව්).</p>
  <p>මෙතෙකින් හුදී ජනයාගේ ප්‍රසාදය හා සංවේගය පිණිස කළ මහාවංශයේ ”කිත්තිසිරි රාජසීහ දීපන” නම් වූ සියවෙනි අදියර නිමි.</p>
  <nav class="bottom"><a class="button prev" href="3-95.html"><i class="material-icons">arrow_back</i>99. කීර්ති ශ්‍රී රාජසිංහ රාජාභිෂේකය</a><a class="button next" href="3-97.html">101. ශ්‍රී රාජාධිරාජසිංහ හා ශ්‍රී වික්‍රමරාජසිංහ රාජ්‍ය සමය <i class="material-icons">arrow_forward</i></a></nav>
</div>
    </div>
    <div id="toast"></div>
    <script src="../common/jquery-3.4.1.min.js"></script>
    <script src="../common/clipboard.min.js"></script>
    <script src="../common/book.js"></script>
</body>
</html>