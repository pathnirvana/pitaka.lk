<!DOCTYPE html>
<html>
<head>
    <meta charset="UTF-8">
    <title>37. පංච රාජක පරිච්ඡේදය - මහාවංශය</title>
    <meta name="description" content="මහාවංශය - සිංහල පරිවර්තනය">
    <meta property="og:type" content="article">
    <meta property="og:title" content="37. පංච රාජක පරිච්ඡේදය - මහාවංශය"> <!--For facebook link previews -->
    <meta property="og:image" content="https://pitaka.lk/books/common/og-books-500x300.png">
    <meta property="og:image:type" content="image/png">
    <meta property="og:image:width" content="500">
    <meta property="og:image:height" content="300">
    <meta name="viewport" content="width=device-width, initial-scale=1">
    <meta name="apple-mobile-web-app-capable" content="yes">
    <meta name="mobile-web-app-capable" content="yes">
    <link rel="icon" type="image/png" sizes="96x96" href="../common/favicon-96x96.png">
    <link rel="stylesheet" href="../common/book.css"/>
</head>
<body>
    <div book-folder="mahavanshaya" style="width: 100%; max-width: 800pt; margin: 0pt auto; height: 100%; display: flex; flex-flow: column; align-content: center;">
        <div class="content">
  <nav class="top"><a class="button" href="../index.html"><i class="material-icons">home</i></a><i class="material-icons">navigate_next</i><a class="button" href="index.html#3-37"><i class="material-icons">toc</i>මහාවංශය</a><i class="material-icons">navigate_next</i><a class="button" href="3.html">පරිච්ඡෙද</a></nav>
  <div class="heading-bar">
    <h2>37. පංච රාජක පරිච්ඡේදය</h2><i class="material-icons star-icon undefined" data-bookmark="{&quot;ids&quot;:[3,37],&quot;headings&quot;:[&quot;පරිච්ඡෙද&quot;,&quot;37. පංච රාජක පරිච්ඡේදය&quot;],&quot;book&quot;:{&quot;name&quot;:&quot;මහාවංශය&quot;,&quot;folder&quot;:&quot;mahavanshaya&quot;}}">star_outline</i><i class="material-icons share-icon" file-name="3-37.html">share</i>
  </div>
  <p><span class="gatha-number">1</span> දෙටුතිස් රජුගේ ඇවෑමෙන් ඔහුගේ බාල සොහොයුරු වූ මහසෙන් රජ තෙමේ විසි හත් අවුරුද්දක් රාජ්‍යය කරවීය. <span class="gatha-number">2</span> ඔහුගේ රාජ්‍යාභිෂේකය කරවනු පිණිස සංඝමිත්‍ර ස්ථවිර තෙමේ සුදුසු කල් දැන එතෙර සිට මෙහි පැමිණියේය. <span class="gatha-number">3</span> ඔහුගේ අභිෂේකය ද නොයෙක් අයුරින් අනික් කටයුතු ද කරවා, සීලාදී සංයම නැති හෙතෙම මහා විහාරය විනාශ කරනු කැමති විය.</p>
  <p><span class="gatha-number">4</span> ඔහු, “මහරජාණෙනි, මේ මහ විහාරවාසී භික්ෂූහු අවිනයවාදීහුය (විනය නොසලකන අය වෙති); අපි වනාහි විනයවාදීන් වන්නෙමු” යැයි පවසා රජුට මෙසේ (මිථ්‍යා) දෘෂ්ටි ගැන්වීය. <span class="gatha-number">5-6</span> ඉක්බිති රජතුමා, “යම් කෙනෙක් මහවෙහෙර වැසි මහණෙකුට ආහාරයක් දෙයි නම් ඔහුට සියයක් දඩ ගැසීම සුදුසුය” යැයි දණ්ඩනයක් පැනවීය. <span class="gatha-number">7</span> මහා විහාරවාසී භික්ෂූහු ඔවුන් විසින් ඇති කරන ලද පීඩාවන්ට ලක්ව මහා විහාරය අතහැර මලය රටට සහ රුහුණු රට බලා පිටත්ව ගියෝය. එහෙයින් අතහැර දමන ලද මේ මහා විහාරය නව වසරක් මුළුල්ලෙහි මහා විහාරවාසී භික්ෂූන්ගෙන් තොරව හිස්ව පැවතුණේය.</p>
  <div class="subhead">මහා විහාරය විනාශ කිරීම</div>
  <p><span class="gatha-number">8</span> දුර්මතී වූ ඒ සංඝමිත්‍ර ස්ථවිර, “හිමිකරුවෙකු නැති වස්තුව රජතුමා සතු වන්නේය” යැයි දුර්මතී රජුට හැඟවීය. <span class="gatha-number">9</span> මහා විහාරය විනාශ කිරීමට රජුගෙන් අනුමැතිය ලබා ගත් හෙතෙම, දුෂ්ට වූ සිතින් යුතුව මහා විහාරය වනසන්නට නියම කළේය. <span class="gatha-number">10</span> සංඝමිත්‍ර තෙරුන්ගේ මෙහෙකරුවෙකු වූ, රජුට හිතවත් දරුණු ගති ඇති සෝණ නම් ඇමතිවරයා ද, <span class="gatha-number">11</span> ලජ්ජා නැති භික්ෂූහු ද එක්ව සත් මහල් වූ උතුම් ලෝවාමහාපාය ද නානා ප්‍රකාර ගෙවල් ද බිඳ දමා, ඒවායේ ද්‍රව්‍ය අභයගිරි විහාරයට ගෙන ගියෝය. <span class="gatha-number">12</span> තවද මහ වෙහෙරින් ගෙන යන ලද බොහෝ ප්‍රාසාද උපකරණයන් හේතුවෙන් ඒ අභයගිරි විහාරය බොහෝ ප්‍රාසාද ඇත්තක් විය.</p>
  <p><span class="gatha-number">13</span> පාප මිත්‍රයෙකු වූ සංඝමිත්‍ර නම් තෙරුන් ද, <span class="gatha-number">14</span> සෝණ නම් සේවකයා ද ලැබ ගත් ඒ මිහිපල් තෙම (රජතුමා) බොහෝ පව්කම් කළේය. ඒ රජතෙමේ පැචීන තිස්ස පබ්බතයෙන් මහ ගල් පිළිමයක් ගෙන්වා අභයගිරියෙහි පිහිටුවිය. <span class="gatha-number">15</span> එහි පිළිම ගෙයක් ද, බෝධි ගෘහයක් ද, මනරම් ධාතු ශාලාවක් ද, සිව් රස් ශාලාවක් ද කරවීය. කුක්කුට ගිරි පිරිවෙන් පෙළ දිරා ගොස් තිබූ හෙයින් එය ප්‍රතිසංස්කරණය කොට අලංකාර කළේය. <span class="gatha-number">16</span> දරුණු ක්‍රියා ඇති ඒ සංඝමිත්‍ර තෙරුන් හේතු කොට ගෙන එකල ඒ අභයගිරි විහාරය ඉතා දර්ශනීය විය.</p>
  <div class="subhead">මේඝවර්ණාභය ඇමතිවරයාගේ කැරැල්ල</div>
  <p><span class="gatha-number">17</span> එකල රජුගේ සියලු කටයුතු සාදා දෙන්නා වූ ‘මේඝවර්ණාභය’ නම් මහළු ඇමති තෙමේ මහ වෙහෙර විනාශ කිරීම ගැන කිපී, රජුට එරෙහිව කැරලි ගසා, <span class="gatha-number">18</span> මලය රටට ගොස් විශාල සේනාවක් ලබාගෙන ‘දුරතිස්ස’ වැව සමීපයෙහි කඳවුරු බැඳ ගත්තේය. <span class="gatha-number">19</span> ඒ රජතෙමේ තම මිත්‍රයා එහි පැමිණි බව අසා, යුද්ධ කිරීම පිණිස පෙරට ගොස් එහි කඳවුරු බැඳ ගත්තේය.</p>
  <p><span class="gatha-number">20</span> (මේ අතර) මලය රටින් ගෙනෙන ලද මිහිරි පානයක් හා මස් ව්‍යංජනයක් ලැබූ ඇමති තෙමේ, “මාගේ මිත්‍ර රජු නැතිව මෙය නොකන්නෙමි” යි සිතා, <span class="gatha-number">21</span> එය තමාම රැගෙන රාත්‍රියෙහි හුදකලාව නික්මී රජු වෙත අවුත්, තමා ආ බව දැන්වීය. <span class="gatha-number">22</span> ඔහු කෙරෙහි විශ්වාසය ඇති රජ තෙමේ ඔහු විසින් ගෙනෙන ලද දෑ අනුභව කොට, “තොප කවර හෙයකින් මා කෙරෙහි කැරලි ගැසූවෙහි දැ” යි ඇමතිවරයාගෙන් විමසීය. <span class="gatha-number">23</span> එවිට හෙතෙම, “තොප විසින් මහා විහාරය විනාශ කළ බැවිනැ” යි කීවේය. එවිට රජ තෙමේ, “මම විහාරය නැවත පිහිටුවන්නෙමි; මාගේ වරදට සමාවුව මැනවැ” යි කීවේය. <span class="gatha-number">24</span> ඒ ඇමති තෙමේ රජුට සමාව දුන්නේය. ඔහු විසින් කරුණු වටහා දෙනු ලැබූ රජ තෙමේ පෙරලා නුවරටම පැමිණියේය.</p>
  <p><span class="gatha-number">25</span> ඒ මේඝවර්ණාභය තෙමේ විහාරය ගොඩනැගීම සඳහා අවශ්‍ය ද්‍රව්‍ය සම්භාරය එකතු කර ගැනීමේ හේතුව රජුට දන්වා, රජු සමග (නුවරට) නොපැමිණියේය. <span class="gatha-number">26</span> (මේ අතර) රජුගේ ලේඛකයාගේ ප්‍රිය බිරිඳක් වූ එක් ස්ත්‍රියක් මහා විහාරය විනාශ කිරීම ගැන බලවත් සේ දුක් වූවාය; එසේම කිපුණාය. ඈ වඩුවෙකුට සංග්‍රහ කොට (අල්ලස් දී) විහාරය විනාශ කරවූ ඒ තෙරුන්ව (සංඝමිත්‍රව) මැරවූවාය. <span class="gatha-number">27-28</span> ථූපාරාමය විනාශ කිරීමට පැමිණි දුෂ්ට කල්පනා ඇති, දරුණු ක්‍රියා ඇති සංඝමිත්‍ර තෙරහු මරවා, නොසන්සුන් වූ දරුණු සෝණ ඇමතිවරයා ද මැරූහ.</p>
  <p><span class="gatha-number">29</span> ඒ මේඝවර්ණාභය තෙමේ ද්‍රව්‍ය සම්භාරය රැගෙන අවුත් මහ වෙහෙරෙහි නොයෙක් පිරිවෙන් කරවීය. <span class="gatha-number">30</span> අභය නම් මහ ඇමතිවරයා විසින් ඒ භීතිය සංසිඳවූ කල්හි භික්ෂූහු ඒ ඒ දිශාවන්ගෙන් අවුත් මහා විහාරයෙහි විසූහ. <span class="gatha-number">31</span> රජ තෙමේ මහ බෝ ගෙයි බටහිර දිශාවෙහි ලෝහමය ගෘහ දෙකක් කරවා තැබ්බවීය.</p>
  <div class="subhead">ජේතවනාරාමය ඉදිකිරීම</div>
  <p><span class="gatha-number">32</span> (ඉන්පසු රජතුමා) දකුණු වෙහෙර වැසි, කුහක වූ, වංක සිත් ඇති, පාප මිත්‍රයෙකු වූ, <span class="gatha-number">33</span> අසංවර වූ තිස්ස තෙරුන් කෙරෙහි පැහැද, මහා විහාර සීමා ප්‍රදේශයක් වූ ජෝති වන උයනෙහි (එම සීමාව) වළකනු ලබද්දීත්, ජේතවන විහාරය කරවීය. <span class="gatha-number">34</span> ඉක්බිති හෙතෙම එම සීමාව ඉවත් කිරීමට (උදුරන්නට) භික්ෂු සංඝයාගෙන් ඉල්ලා සිටියේය. <span class="gatha-number">35</span> භික්ෂූහු එය දීමට අකමැති වූවෝ විහාරයෙන් ඉවත්ව ගියෝය. මේ සතුරන් විසින් කරනු ලබන්නා වූ සීමා උදුරා දැමීමේ කටයුත්ත අවලංගු කරනු පිණිස (හෝ ඊට බාධා කරනු පිණිස), <span class="gatha-number">36</span> ඒ ඒ තැන කිසි භික්ෂූන් වහන්සේ කෙනෙක් සැඟවී සිටියහ. මෙසේ නව මසක් මුළුල්ලෙහි මහා විහාරය භික්ෂූන්ගෙන් තොර විය. <span class="gatha-number">37</span> අන්‍ය භික්ෂූහු “සීමාව ඉවත් කරමු” යැයි සිතූහ. ඉක්බිති සීමා ඉවත් කිරීමේ ව්‍යාපාරය නිම කළ කල්හි, <span class="gatha-number">38</span> භික්ෂූහු අවුදින් මේ මහා විහාරයෙහි විසූහ. විහාරය පිළිගත් ඒ තිස්ස තෙරුන්ට එරෙහිව, <span class="gatha-number">39</span> අවසන් වස්තුව පිළිබඳ සත්‍ය වූ චෝදනාවක් (පාරාජිකා ඇවතක් ගැන චෝදනාවක්) සංඝයා මැද ඉදිරිපත් විය. ධාර්මික යයි ලෝක සම්මත වූ විනිශ්චයකාර මහා ඇමතිවරයෙක්, සිදු වූ ආකාරයෙන් ධර්මානුකූලව විනිශ්චය කොට, රජු අකමැති වෙද්දී ම ඒ තෙරුන් සිවුරු හරවීය (උපැවිදි කළේය).</p>
  <div class="subhead">වෙනත් විහාර සහ වැව් කර්මාන්ත</div>
  <p><span class="gatha-number">40</span> ඒ රජ තෙමේ ම මින්නේරි විහාරය කරවීය. හෙතෙම දේවාල නටබුන් කරවා ගෝකර්ණ විහාරය ද, ඒකකාපිල්ල විහාරය ද, <span class="gatha-number">41</span> බමුණු ගම කලන්දක විහාරය ද යන විහාර තුන කරවීය. මාගම්ම විහාරය ද, <span class="gatha-number">42</span> ගංගාසේනක පර්වත විහාරය ද, බටහිර දිග ධාතුසේන පර්වත විහාරය ද කරවීය. <span class="gatha-number">43</span> තවද රජ තෙමේ කොක්වා ජනපදයෙහි මහා විහාරයක් කරවීය. රූපාරාම විහාරයක් ද, හුලූපිටි විහාරය ද, උත්තර සහ අභය නමින් මෙහෙණවර දෙකක් ද කරවීය. <span class="gatha-number">44</span> කාලවේළක යක්ෂයාගේ දේවාලයෙහි ස්තූපයක් ද බැඳවීය. ලක්දිව දිරා ගිය බොහෝ ආවාසයන් අලුත්වැඩියා කළේය. <span class="gatha-number">45</span> හෙතෙම සංඝ ස්ථවිරයන් වහන්සේලා දහසකට දහසක් වටිනා මහ දන් දුන්නේය. සියල්ලන්ටම, <span class="gatha-number">46</span> වසක් පාසා සිවුරු ද දුන්නේය. ආහාර පානාදි දානයන්ගේ ප්‍රමාණය මෙතෙකැයි නොපෙනේ (අපමණය).</p>
  <p><span class="gatha-number">47</span> ඒ රජ තෙමේ ම රජ රටෙහි සුභික්ෂය (සශ්‍රීකත්වය) පිණිස සොළොස් වැවක් කරවීය. එනම්: මින්නේරි මහ වැව, ජල්ලූර වැව, බාහු නම් වැව, මාමිණිවා වැව, <span class="gatha-number">48</span> කෝකවාත වැව, මෝර වැව (මොනරා වැව), පරක වැව, කුම්බාලක වැව, වාහක වැව, රත්මල්කඩ වැව, තිසාවැව, වෙලංවිටි වැව, මාගල් වැව, <span class="gatha-number">49</span> සීරු වැව, මහා දාරගල්ලක වැව, කළුපහන් වැව යන මේ සොළොස් වැව් ය. <span class="gatha-number">50</span> හෙතෙම පර්වත නම් ගුහාවෙන් පබ්බතන්ත නම් මහා ඇලක් කැණවීය. මේ ආකාරයෙන් ඒ රජ තෙමේ ඉතා බොහෝ වූ පින් ද පව් ද රැස් කළේය.</p>
  <p style="text-align:center; font-weight:bold;">පූර්‍ව භාගය නිමි.</p>
  <p><span class="gatha-number">51</span> ඒ මහසෙන් රජ තෙමේ අසත්පුරුෂ සමාගමය හේතුවෙන් දිවි හිමියෙන් මෙසේ ශුභ සහ අශුභ ක්‍රියා කොට, කම් වූ පරිද්දෙන් පරලොව ගියේය. <span class="gatha-number">52</span> එහෙයින් නුවණැත්තෝ අසත්පුරුෂ ආශ්‍රය දරුණු විෂ ඇති සර්පයෙකු මෙන් දුරින් ම දුරු කොට, වහා තමාට හිත වැඩක් කරගන්නේය.</p>
  <div class="subhead">කිත්සිරිමෙවන් රජුගේ රාජ්‍ය සමය</div>
  <p><span class="gatha-number">53</span> ඉක්බිති ඔහුගේ පුත් වූ සිරිමෙවන් (කිත්සිරිමෙවන්) කුමාරයා රජකමට පත් විය. හෙතෙම මන්ධාතු රජු මෙන් සියලු සම්පත් දායක විය. <span class="gatha-number">54</span> පවිටුන්ගේ වසඟයට ගිය මහසෙන් රජු විසින් නසන ලද මහ වෙහෙරෙහි සියලු භික්ෂූන් රැස් කරවා, උන්වහන්සේලා සමීපයට එළඹ වැඳ, හිඳගෙන, ආදර සහිතව මෙසේ විචාළේය: <span class="gatha-number">55</span> “සංඝමිත්‍ර නම් තෙරුන්ගේ යහළු වූ මාගේ පියාණන් විසින් කුමක් කුමක් නසන ලද ද?”</p>
  <p><span class="gatha-number">56</span> භික්ෂූහු ඒ රජුට මෙසේ කීහ: “මහරජ, ඔබ පියාණන් වහන්සේ සීමාව උදුරා දැමීමට උත්සාහ කළ නමුත්, සීමාව ඇතුළත භික්ෂූන් සිටි හෙයින් එය කළ නොහැකි විය. <span class="gatha-number">57</span> මෙහි වනාහි භික්ෂූන් සත් දෙනෙක් බිම් ගෙයක සැඟවී සිටියහ. <span class="gatha-number">58</span> සෝණ නම් ඇමතිවරයා ද, සංඝමිත්‍ර නම් පවිටු තෙරුන් ද රජ්ජුරුවන්ගේ සිත පොළඹවා ඔහු ලවා පව් කරවූහ. <span class="gatha-number">59</span> උතුම් සත් මහල් ලෝවාමහාපාය ද, නානා ප්‍රකාර ගෙවල් ද බිඳ මෙයින් අභයගිරියට ගෙන ගියහ. <span class="gatha-number">60</span> අනේ! බාල සමාගමයක ස්වභාවය බැලුව මැනව; අඥාන වූ ඔවුහු සතර බුදු කෙනෙකුන් විසින් පරිභෝග කළ රුවන්වැලි සෑ මළුවෙහි උඳු වැපිරවූහ”.</p>
  <div class="subhead">ශාසනික ප්‍රතිසංස්කරණ සහ මිහිඳු මහ පෙරහැර</div>
  <p><span class="gatha-number">61</span> රජ තෙමේ පියාගේ ඒ කම් ගැන අසා බාල සමාගමයෙහි කලකිරුණේ, <span class="gatha-number">62</span> ඒ වෙහෙරෙහි තම පියා විසින් නසන ලද සියල්ල යථා තත්ත්වයට පත් කළේය. හෙතෙම මහාපනාද රජුගේ උතුම් ප්‍රාසාදය සිංහල ද්වීපයෙහි දක්වන්නවුන් මෙන්, <span class="gatha-number">63</span> පළමු කොට ම ලෝවාමහාපාය කරවීය. විනාශ වී ගිය සියලු පිරිවෙන් පිහිටුවිය. <span class="gatha-number">64</span> හෙතෙම ආරාමිකයන්ගේ (විහාර සේවකයන්ගේ) භෝග ද යථා ස්ථානයෙහි තැබීය. දුර්බුද්ධි වූ පියා විසින් පස් ඉවත් කිරීම හේතුවෙන් විහාර භූමියෙහි ආවාස ගෙවල් තුනී වී තිබුණි; <span class="gatha-number">65</span> මේ රජ තෙමේ (එහි) ඝන වූ ආවාසයන් කරවීය. මෙම නරේශ්වර තෙමේ පියා විසින් කරවන ලද ජෝතිවන විහාරයෙහි කොට අඩාලව තිබූ සියලු කර්මාන්ත නිම කරවීය.</p>
  <p><span class="gatha-number">66</span> ඉක්බිති මනුෂ්‍යයන්ට අධිපති වූ ඒ රජ තෙමේ, ශ්‍රමණෙන්ද්‍ර පුත්‍ර වූ මිහිඳු මහ රහතන් වහන්සේ ලක්දිව පහන් කරවූ පුවත පළමුවෙන් අසා, <span class="gatha-number">67</span> උන්වහන්සේගේ ගුණයෙහි පැහැද, “ස්ථවිර තෙමේ ඒකාන්තයෙන් ලක්දිවට ඊශ්වරය (ස්වාමියාය)” යි සිතා, <span class="gatha-number">68</span> උන්වහන්සේගේ ශරීර ප්‍රමාණයට සමාන රන් පිළිමයක් කරවා, වප් මස පුර පසළොස්වක දින එහි ගෙන ගොස්, ‘අම්බස්ථල’ නම් සෑ මළුවෙහි තැබ්බවීය. <span class="gatha-number">69</span> ඉක්බිති සත්වක් දා එය ගෙනැවිත්, <span class="gatha-number">70</span> අටවක් දින එහිම වාසය කරවා, පසුව නවවක් දිනයෙහි ඒ තෙමේ අන්තඃපුර ස්ත්‍රීන් ද, <span class="gatha-number">71</span> ගෙවල් රකින්නන් ද හැර, අන් සියලු නුවර වැසියන් ද, දෙවියන් බඳු වූ මහ සෙනඟ ද ගෙන, <span class="gatha-number">72</span> මුළු ලක්දිව සියලු භික්ෂූන් ද රැස් කරවා, නුවර සිරගෙවල සිටි මිනිසුන් මුදා හැර, මහා දන් වැට තබා, එසේම මේ තෙමේත් සියලු සත්ත්වයන්ට <span class="gatha-number">73</span> වැටුප් දී, සියලු ආකාර වූ පූජාවන්ගෙන් අප්‍රමාණ පූජා කෙරෙමින්, ශාස්තෘන් වහන්සේගේ උතුම් පුත්‍ර වූ ද, ද්වීපයට ශාස්තෘ වූ ද උන්වහන්සේට, දෙව් රජු බුදුන්ට මෙන් පෙර ගමන් කොට, අම්බස්ථල සෑ මළුවෙහි පටන් නුවර දක්වා මාර්ගය ද, <span class="gatha-number">74</span> විශාලා මහ නුවර පටන් සැවැත් නුවර දක්වා සරසන්නාක් මෙන් මොනවට සරසා, මොග්ගලීපුත්ත තිස්ස ස්ථවිරයන් වහන්සේගේ පැමිණීමේදී <span class="gatha-number">75</span> තමාගේ පිය වූ අශෝක මහ රජු මෙන්, (මිහිඳු) තෙරුන් වහන්සේට එහි සියලු භෝගයන් පුදා, <span class="gatha-number">76</span> එහි දුගී මගී යාචකයන් විෂයෙහි මහා දන් පවත්වා, <span class="gatha-number">77</span> සිව්පසයෙන් භික්ෂූන් ද සතුටු කරවා, “මහජන තෙමේ තෙරුන් වහන්සේගේ ආගමනය (පැමිණීම) මෙසේ බලාවා” යි ඒ පිළිරුව ගෙන, <span class="gatha-number">78</span> මහා යසස් ඇති රජ තෙමේ මහත් සත්කාරයෙන් ඒ පර්වතයෙන් බැස, තෙමේ පෙරටුව, භික්ෂූන් ද හාත්පසින් පිරිවරා ගෙන ගමන් ගත්තේය. <span class="gatha-number">79</span> ඒ පිරිසෙහි (වැඩම කරවන) තෙරුන්ගේ ස්වර්ණ ප්‍රතිබිම්බය (රන් පිළිමය), කිරි සයුර මැද සන්ධ්‍යා රාගයෙන් (හිරු බැස යන විට රත් පැහැයෙන්) වට වූ රන්වන් මේරු පර්වතය මෙන් බැබළුණේය.</p>
  <p><span class="gatha-number">80</span> තවද, “ලෝකනායක තෙමේ රුවන් සූත්‍රය දේශනා කරනු සඳහා විශාලා මහනුවරට මෙසේ ම වැඩිය සේකැ” යි මහජනයාට දක්වා, <span class="gatha-number">81</span> ඒ නරෝත්තම තෙමේ මෙසේ සත්කාර සම්මාන කෙරෙමින්, <span class="gatha-number">82</span> මේ නුවර නැගෙනහිර දොරටුව අසල තමන් විසින් කරවන ලද ‘සොත්ථියාකර’ නම් විහාරයට, <span class="gatha-number">83</span> පස්වරුයෙහි එළඹ, බුද්ධ පුත්‍රයාණන්ගේ ඒ පිළිරුව තෙදිනක් එහි වැස්වීය (තැන්පත් කර තැබුවේය).</p>
  <p><span class="gatha-number">84</span> ඉක්බිති දොළොස්වක් දවස, බුදුහු පළමුවෙන් වැඩම කළ දවස්හි රජගහ නුවර මෙන් මනා කොට නුවර සරසා, <span class="gatha-number">85</span> ඒ පිළිරුව සොත්ථියාකර නම් වෙහෙරින් බැහැරට ගෙන, සාගරය මෙන් නුවරෙහි මහ සැණකෙළි පවතින කල්හි, <span class="gatha-number">86</span> මහා විහාරයට වඩා ගෙනවුත් තෙමසක් බෝ මළුවෙහි වැස්වීය. <span class="gatha-number">87</span> එම විධියෙන් නුවරට වඩා ගෙනවුත්, තෙමසක් අග්නි දිග පිහිටි ඒ පිළිරුව සඳහාම ගෙයක් කරවා (එහි තැබ්බවීය). විශාරද වූ ඒ රජ තෙමේ ඉෂ්ටිය ස්ථවිර ආදීන්ගේ පිළිරූ ද කරවා ඒ තෙර රුව හා එක් කොට එහි ම වැස්වීය. <span class="gatha-number">88</span> මහා ප්‍රඥා ඇති හෙතෙම ආරක්ෂාව ද, පූජාව සඳහා වැටුප් ද තබා, <span class="gatha-number">89</span> අවුරුදු පතා මෙසේ ම කරන්නට නියෝග කළේය. ඔහුගෙන් පැවත එන, මෙහි රජකමට පැමිණියෝ ඒ රජුගේ අණ රකිමින්, ඒ විධිවිධාන නොනසා අද තෙක් (එම චාරිත්‍ර) රකිති.</p>
  <p><span class="gatha-number">90</span> ඉක්බිති පවාරණ දිනයෙහි නුවරින් ඒ පිළිරුව මහා විහාරයට වඩා ගෙනවුත් අවුරුදු පතා තෙළෙස්වක දවස්හි පූජා කරන්නට නියෝග කළේය. <span class="gatha-number">91</span> අභයගිරි වෙහෙර ද, තිස්සමහාරාම වෙහෙර ද, මහ බෝධියෙහි ද ගල් පිළිම ගෙවල් හා මනහර පවුරු ද කරවීය.</p>
  <div class="subhead">දළදා වහන්සේගේ ආගමනය</div>
  <p><span class="gatha-number">92</span> ඒ රජුගේ කාලයෙහි නව වන වස එක්තරා බැමිණියක් බුදු රජුන්ගේ දළදාව කලිඟු රටින් (කාලිංග දේශයෙන්) මෙහි ගෙන ආවාය. <span class="gatha-number">93</span> එළු දළදා වංශයෙහි (දළදා වංශ කතාවේ) කී පරිද්දෙන් රජ තෙමේ එය ගෙන, බහුමානයෙන් උතුම් පුද කොට, හුදු පළිඟු මැණිකෙන් කළ කරඬුවක බහා, <span class="gatha-number">94</span> දේවානම්පියතිස්ස රජු විසින් රාජාරාමයෙහි කරවන ලද ‘ධම්මචක්ක’ නම් ගෙයි වැඩ හිඳුවූයේය. එතැන් පටන් ඒ ගෙය ‘දාඨාධාතුඝර’ (දළදා ගෙය) නම් විය.</p>
  <p><span class="gatha-number">95</span> ඉක්බිති සම්පූර්ණ සිත් ඇති රජ තෙමේ නව ලක්ෂයක් ධනය වියදම් කරවා දළදා මහ පෙළහර කළේය. <span class="gatha-number">96</span> අවුරුදු පතා අභයගිරි විහාරයට වඩාගෙන ගොස් දන්ත ධාතුවට මෙබඳු පූජා කරව යි නියෝග කළේය. <span class="gatha-number">97</span> ඒ රජ තෙමේ අටළොස් (18) විහාරයක් ද, සතුන් කෙරෙහි අනුකම්පාවෙන් වැව් දිය ද තහවුරු කර, <span class="gatha-number">98</span> බෝධි පූජා ආදී අපමණ පින්කම් ද කොට, විසි අට වන අවුරුද්දෙහි යමක් ස්වභාව නම් (මරණය) එහි ගියේය.</p>
  <div class="subhead">දෙටුතිස් කුමරුගේ රාජ්‍ය සමය</div>
  <p><span class="gatha-number">99-100</span> ඉක්බිති ඔහුගේ බාල සොහොයුරු වූ, ඇත් දළ කර්මාන්තයෙහි (දළකඩකම් හි) දක්ෂ වූ ‘දෙටුතිස්’ (ජෙට්ඨතිස්ස) කුමරු ලක්දිව සේසත් නැංවීය (රජ විය). <span class="gatha-number">101</span> ඒ රජ තෙමේ දුෂ්කර වූ විසිතුරු දළකඩ කම් කොට, මේ ශිල්පායතනය බොහෝ ජනයාට ඉගැන්වීය. <span class="gatha-number">102</span> ඔහු විසින් අණවන ලදුව, සෘද්ධියෙන් මැව්වාක් බඳු වූ බෝසතුන් වැනි මනහර රුවක් ද, <span class="gatha-number">103</span> ඇත් දළින් කරන ලද පර්‍ය්‍යංකයක් (පුටුවක්) ද, ඡත්‍රයක් (කුඩයක්) ද, රුවන් මණ්ඩපයක් ද යන මේවා විසිතුරු දළකඩ කම් නම් විය; හෙතෙම ඒ ඒ තැන ඒවා මනාව කළේය. <span class="gatha-number">104</span> ඒ රජ තෙමේ නව වසක් ලක්දිව අනුශාසනා කොට, නොයෙක් පින්කම් ද කරවා, කම් වූ පරිද්දෙන් පරලොව ගියේය.</p>
  <div class="subhead">බුද්ධදාස රජුගේ ධර්මිෂ්ඨ රාජ්‍ය පාලනය</div>
  <p><span class="gatha-number">105</span> ඉක්බිති ජෙට්ඨතිස්ස රජුගේ පුත්‍ර වූ බුද්ධදාස කුමරු රජ විය. මහා ධනවත් වූ මේ රජතුමා සියලු රත්නයන්ට සාගරය වැනි ද, ගුණයන්ට ආකරයක් (පතලක්) වැනි ද වූයේය. <span class="gatha-number">106</span> ඔහු සියලු උපාය මාර්ගයන්ගෙන් ලක්දිව වැසියන්ට සැප එළවන්නේ, වෛශ්‍රවණ (වෙසමුණි) රජු අලකාපුරය රකින්නාක් මෙන් නුවර රකිමින් ප්‍රඥාවෙන් හා පිනෙන් ද ගුණයෙන් ද යුක්ත වූයේය.</p>
  <p><span class="gatha-number">107</span> හෙතෙම පිරිසිදු වූ කරුණාවට ගෘහයක් බඳු විය. එසේම දස රාජ ධර්මයෙන් ද යුක්ත වූයේ ය. <span class="gatha-number">108</span> ඡන්දය, ද්වේෂය, භය, මෝහය යන සතර අගතිය දුරු කර විනිශ්චය කරවන්නේ, දානය, ප්‍රිය වචනය, අර්ථචර්යාව හා සමානාත්මතාව යන සිව් සඟරාවතින් ජන සංග්‍රහ කළේ ය. <span class="gatha-number">109</span> ඒ රජතුමා බෝධිසත්ත්ව චරිතය ප්‍රාණීන් හමුවෙහි දක්වන්නේ, <span class="gatha-number">110</span> පියෙකු පුතුන්ට මෙන් සතුන් කෙරෙහි අනුකම්පා කළේ ය. මහා නුවණ ඇති ඒ රජතුමා දුප්පතුන් වස්තු දීමෙන් ද, සුවපත් වූවන් <span class="gatha-number">111</span> භෝග හා ජීවිත ආරක්ෂා කිරීමෙන් ද සතුටු සිත් ඇත්තවුන් කළේ ය. <span class="gatha-number">112</span> එසේම සත්පුරුෂයන්ට සංග්‍රහ කිරීමෙන් ද, අසත්පුරුෂයන්ට නිග්‍රහ කිරීමෙන් (දඬුවම් දීමෙන්) ද, ගිලනුන්ට වෛද්‍යකර්ම කිරීමෙන් ද සංග්‍රහ කළේ ය.</p>
  <div class="subhead">සර්පයාට කළ ශල්‍යකර්මය</div>
  <p><span class="gatha-number">113</span> පසුව එක් දිනෙක රජතුමා මංගල හස්තියා පිට නැඟී දිය නෑම පිණිස තිසා වැවට යන්නේ, මහ මග පුත්තාභග නම් විහාරය අසල වූ <span class="gatha-number">114</span> තුඹසක් මතුයෙහි කුස රෝගයකින් පෙළෙන එක් මහා නාගයෙකු දුටුවේය. <span class="gatha-number">115</span> බඩෙහි හටගත් ගෙඩි රෝගය දක්වනු පිණිස උඩුකුරුව නිදා සිටින නාගයා දැක, ‘මේ නාගයා රෝගී ය’ යි රජතුමා නිශ්චය කොට සිතුවේය. ඉක්බිති අපරාධ රහිත වූ මහා උත්තමයාණන් වූ රජතුමා ඇතා පිටින් බැස මහ නයා වෙතට <span class="gatha-number">116</span> පැමිණ ඒ මහා නාගයාට මෙසේ කී ය: “මහා නාගය, තොපගේ <span class="gatha-number">117</span> මෙහි පැමිණීමට හේතුව මා විසින් දන්නා ලද්දේ ය. එහෙත් මහා තේජස් ඇති තොප වනාහි වහා කිපෙන සුළු ය. එහෙයින් තොපව ස්පර්ශ කොට තොපගේ රෝගයට පිළියම් <span class="gatha-number">118</span> කරන්ට නොහැක්කෙමි. එසේ වුවත් ස්පර්ශ නොකොට ද සුව කළ නොහැක්ක. මෙහි <span class="gatha-number">119</span> මා විසින් කුමක් කටයුතු ද?”</p>
  <p>රජු මෙසේ කී කල්හි, ඒ නාග රාජයා තමාගේ පෙණය ඇතුළු සියල්ල තුඹස් බිලෙහි ඇතුළු කොට නිශ්චලව හා සන්සුන්ව වැතිරුණේ ය. එකල රජතුමා මෙසේ සිටියා වූ නාගයා වෙත එළඹ, තමාගේ ඉණෙහි තිබූ ශල්‍ය පිහිය ගෙන, ඒ <span class="gatha-number">120</span> නයාගේ බඩ පලා, එහි වූ දෝෂය (ගෙඩිය) බැහැර ලා, උතුම් බෙහෙත් යොදා <span class="gatha-number">121</span> එකෙණෙහිම ඒ සර්පයා සුවපත් කළේ ය. එකල්හි රජතුමා තමන්ම <span class="gatha-number">122</span> පවසා ගත්තේ, “මා මහා කරුණා ගුණ ඇති බව තිරිසන් සත්තු ද දත්හ. මා විසින් යහපත් ලෙස <span class="gatha-number">123</span> රජකම කරන ලද්දේය” යි තමාටම ප්‍රශංසා කර ගත්තේය.</p>
  <p>ඒ නාගයා තමා සුවපත් වූ බව දැක, මහාර්ඝ වූ සිය මැණික් රත්නය රජුට පූජා පිණිස දුන්නේය. රජතුමා ඒ මැණික් රත්නය <span class="gatha-number">124</span> අභයගිරි විහාරයේ ශෛලමය බුද්ධ ප්‍රතිමාවෙහි නේත්‍රයක් (ඇසක්) බවට පත් කළේ ය.</p>
  <div class="subhead">විස්මිත වෛද්‍ය ප්‍රතිකාර</div>
  <p>එක් භික්ෂූන් වහන්සේ නමක් <span class="gatha-number">125</span> තුසවැටි නම් ගමෙහි පිණ්ඩපාතයේ වඩිමින් වියළි බතක් ලැබ, පසුව කිරි ඉල්ලා හැසිරෙමින් පණුවන් සහිත කිරක් ලැබ වැළඳූහ. ඒ හේතුවෙන් කුසෙහි පණුවෝ බෝ වී <span class="gatha-number">126</span> උන්වහන්සේගේ බඩ කා දැමූහ. ඉක්බිති ඒ ශ්‍රමණ තෙමේ රජු වෙත පැමිණ ඒ පුවත දැන්වීය. “රජතුමනි, මම තුසවැටි ගමෙහි දී කිරි හා බත් වැළඳුවෙමි” යි <span class="gatha-number">127</span> දැන්වීය. රජතුමා ඒ කිරි පණුවන් සහිත වූ බව දැන ගත්තේය.</p>
  <p>එකල්හිම <span class="gatha-number">128</span> එක් අශ්වයෙකුගේ නහර විද ලේ ගැනීමේ පිළියමක් කිරීමට යෙදී තිබුණි. රජතුමා ඒ අශ්වයාගේ නහර විද ලේ ගෙන, එය භික්ෂුවට පොවා මොහොතක් ගත වූ පසු, “මේ ඔබ වැළඳූයේ <span class="gatha-number">129</span> අශ්ව ලේ යැ” යි කීය. ඒ අසා ශ්‍රමණ තෙමේ වමනය කළේ ය. වමනය සමඟ පණුවෝ ද <span class="gatha-number">130</span> ලේ සමඟ පිටවූහ. භික්ෂු තෙමේ සුවපත් වී තමන්ගේ සතුට රජුට දැන්වීය. රජතුමා, “එකම සැත් පහරින් පණුවෝ ය, ශ්‍රමණයා ය, <span class="gatha-number">131</span> අශ්වයා ය යන මෙතෙක් දෙනා මනා ලෙස නිරෝගී කරන ලද්දාහ. මාගේ වෙදකම ආශ්චර්ය යැ” යි සිතී ය.</p>
  <p><span class="gatha-number">132</span> එක් මිනිසෙක් දිය බොන අතරතුර නොදැනුවත්ව දියබරණ බිජුවක් ගිල දැමුවේය. <span class="gatha-number">133</span> එකල්හි ඒ බිජුවෙන් දියබරණෙක් කුස තුළ හට ගත්තේ ඇතුළත සිට තම තුඩින් පහර දුන්නේ ය. <span class="gatha-number">134</span> ඒ දුකින් පෙළෙන මිනිසා රජු කරා ආවේය. රජතුමා <span class="gatha-number">135</span> ඔහුගේ රෝග නිදානය විමසා, “ඇතුළත සර්පයෙක් ඇතැ” යි දැන, සතියක් මුළුල්ලේ ඔහු ලඝනය කොට (නිරාහාරව තබා), පසුව මනාව නහවා, විලවුන් ගල්වා, හොඳින් ඇතිරිලි අතුළ ඇඳක <span class="gatha-number">136</span> සැතපවීය. එකල ඒ තෙමේ අධික නින්ද හේතුවෙන් තමාගේ කට විවෘත කොටගෙන නිදා ගත්තේ ය. <span class="gatha-number">137</span> එසේ කළ කල්හි ඔහුගේ මුඛය වෙත නූලක බැඳි මස් වැදැල්ලක් රජු විසින් තැබ්බවීය.</p>
  <p><span class="gatha-number">138</span> කුස තුළ සිටි සර්පයා ඒ මස් ගඳින් පිටතට නික්මී මස් වැදැල්ල ඩැහැගෙන නැවත කුසට වදින්ට පටන් ගත්තේය. එකල රජු නූලෙන් ඇද සර්පයා ගෙන, දිය බඳුනක ලා මෙසේ කීවේය: <span class="gatha-number">139</span> “සම්මා සම්බුදුන්ට ජීවක නම් වෙදෙක් වූයේලු. ඔහු විසින් ලෝකයා හට කරන ලද මීට වැඩි කවර දුෂ්කර කර්මයක් වේ ද? හෙතෙම ද සර්වාදරයෙන් කර්ම කරමින් මෙසේ ම කරන්නේ ය. මෙහි සැකයක් නැත. මාගේ කුසල වෘද්ධිය ආශ්චර්ය යි” යන මේ වචන කී ය.</p>
  <p><span class="gatha-number">140</span> එසේ ම හෙල්ලොලිය නම් ගමෙහි සත් වරක් මූඪගර්භ වූ (දරු ගැබ හරස් වූ) <span class="gatha-number">141</span> සැඩොලියක්, ඇගේ දරුවා ද සමඟ රජතුමා විසින් සුවපත් කරන ලදී. තවද එක් ශ්‍රමණ කෙනෙක් වාත රෝගයක් හේතු කොට ගෙන හිතුවක්කාර ලෙස ඇවිදිනේ, නැගිටින්නේ විය. ඒ මහණහු ගෝනැස්සක් මෙන් (වහලෙක පරාලයක් මෙන්) ශරීරය වක් වූ කල්හි, නුවණැති රජ තෙමේ ඔහුට ප්‍රතිකාර කොට <span class="gatha-number">142</span> ලෙඩින් ගොඩ නැගීය (සුවපත් කළේය).</p>
  <p>තව ද මැඩි බිජු සහිත දියක් වහා බොන්නා වූ මිනිසෙකුගේ නාසා සිදුරෙන් <span class="gatha-number">143</span> බිජුවක් ගොස්, හිස් මුලට (මොළයට) නැගී බිඳී මැඩියෙක් හටගත්තේය. ඌ වැඩී එහි ඇවිද්දේය. <span class="gatha-number">144</span> වැසි කාලයේ දී මැඩියා විසින් ඒ මිනිසාගේ හිස ඇතුළත බෙහෙවින් ඩසිනු ලැබෙයි. ඒ රජ <span class="gatha-number">145</span> තෙමේ ඔහුගේ හිස පලා මැඩියා බැහැර ලා, හිස් කබල් නැවත පුරුද්දා බොහෝ <span class="gatha-number">146</span> කලකින් ප්‍රකෘතිමත් (සුවපත්) කළේ ය.</p>
  <div class="subhead">මහජන සෞඛ්‍ය සේවාව සහ ලේ රෝගියා</div>
  <p>ඒ රජ තෙමේ ලක්දිව වැස්සන්ට හිත <span class="gatha-number">147</span> පිණිස ගමක් ගමක් පාසා වෙදහල් (රෝහල්) කරවා එහි වෛද්‍යවරුන් නියුක්ත කළේය. එසේ ම රජ තෙමේ සියලු වෛද්‍ය ශාස්ත්‍රයන් ගේ සාරාර්ථයන් <span class="gatha-number">148</span> කැටි කොට ‘සාරාර්ථ සංග්‍රහ’ නම් ප්‍රකරණයක් (ග්‍රන්ථයක්) තනා, අනාගතයෙහි ලක්දිවෙහි රෝගීන්ට පිළියම් පිණිස වෛද්‍යවරුන් කෙරෙහි තැබුවේ ය. රජ තෙමේ ගම් දසයකට <span class="gatha-number">149</span> එක එක වෙදෙක් බැගින් යෙදුවේ ය. කෙත් බද්දෙන් විස්සෙන් අඩක් (විස්සෙන් එකක්) වෙදුන්ගේ දිවි පැවැත්ම සඳහා වැටුප් කොට දුන්නේ ය. ඇතුන්ට, අසුන්ට හා සේනාවට <span class="gatha-number">150</span> ද වෛද්‍යවරුන් නියම කළේ ය. මහ මග ඒ ඒ තැන්හි ආබාධිතයන් හා අන්ධයන්ට ශාලා ද, වැටුප් සහිත ශාලා ද කරවීය. ධර්ම භාණකයන්ට සත්කාර <span class="gatha-number">151</span> කොට නිතර සද්ධර්මය ශ්‍රවණය කළේ ය. ඒ ඒ තැන්හි ධර්ම භාණකයන්ට වැටුප් තැබී ය. මහා කරුණා ඇති ඒ රජ තෙමේ සැත් කමිටිය (ශල්‍ය උපකරණ මල්ල) ඉණෙහි තබා ගෙන හැසිරෙන්නේ, දුටු දුටු රෝගාතුර ජනයා රෝග දුකින් මුදවයි.</p>
  <p><span class="gatha-number">152</span> ඉක්බිති එක් දිනක් රජ තෙමේ රාජ ආභරණයෙන් සැරසී දෙවියන් පිරිවරා ගමන් ගත් ශක්‍රයා සේ සේනාව සමඟ යන්නේ ය. ශ්‍රී සෞභාග්‍යයෙන් අග්‍ර <span class="gatha-number">153</span> ප්‍රාප්ත වූ රාජර්ද්ධියෙන් බබළන්නා වූ ඒ රජු දැක, සංසාරයෙහි බඳනා ලද වෛර ඇති එක්තරා කුෂ්ඨ රෝගියෙක් කිපී, පොළොවෙහි අත් <span class="gatha-number">154</span> ගසා, අසුර ගමින් සැරයටිය ද පොළෝ පහරින් ගසා, අනේක ප්‍රකාර ආක්‍රෝශ <span class="gatha-number">155</span> බසින් රජුට බැණ වැදුණේ ය. මහ නුවණැති රජ තෙමේ දුරින් ම මේ විප්‍රකාරය දැක, “කිසි සතෙකුටත් අප්‍රියයක් කළ බවක් මම නොදනිමි. කිසිසේත් <span class="gatha-number">156</span> මොහු මාගේ පූර්ව වෛරී කෙනෙකි. ඔහු සන්සිඳුවමි” යි සිතා, ළඟ සිටි පුරුෂයෙකු යවා, <span class="gatha-number">157</span> “අසවල් කුෂ්ඨ රෝගියාගේ සිත්හි පවත්නා අදහස දැනුව” යි අණ කළේ ය.</p>
  <p>ඒ පුරුෂ තෙමේ ගොස් කුෂ්ඨ රෝගියාගේ යහළුවකු මෙන් ඔහු වෙත හිඳ ගෙන, <span class="gatha-number">158</span> “යහළුව, තොප කුමක් පිණිස කිපුනේදැ?” යි විචාළේ ය. හෙතෙමේ සියල්ල කී ය. “මේ බුද්ධදාස තෙමේ මාගේ දාසයෙකු වී සිට පින් කමින් රජ විය. <span class="gatha-number">159</span> ඔහු දැන් මා අවමන් කොට මා ඉදිරියෙහි ඇතු පිටින් යෙයි. ඉදින් ඒ තෙමේ මා <span class="gatha-number">160</span> අතට එයි නම්, දාසයන්ට කළමනා සියලු නිග්‍රහ (දඬුවම්) කොට තමා කවුදැයි හඳුන්වමි. ඉදින් මා අතට නො එයි නම්, මරා හෝ ලෙහෙ බොන්නෙමි. ඊට සැක <span class="gatha-number">161</span> නැත. නොබෝ කලකින් තොප එය දකින්නෙහිය” යි කී ය.</p>
  <p>ඒ පුරුෂ තෙමේ <span class="gatha-number">162</span> ගොස් රජු හට ඒ පුවත දැන්වීය. මහා නුවණ ඇති රජ තෙමේ, “මොහු පෙර මා සමඟ වෛර බැඳි කෙනෙකැ” යි නිශ්චය කොට ගෙන, “වෛරක්කාරයාගේ <span class="gatha-number">163</span> වෛරය යම් උපායකින් දුරු කළ යුතු ය” යි සිතා, “යහපති” යි පවසා කුෂ්ඨ රෝගී <span class="gatha-number">164</span> පුරුෂයා කරා එළඹ මිත්‍රයකු සේ ඔහුට මෙසේ කීය. “ඒ රජු නසන්නට සිතා සිටින මෙතෙක් කල් මම ඊට සහාය වන යහළුවකු නො ලැබුවෙමි. එනිසා ඔහු නැසීමට <span class="gatha-number">165</span> පොහොසත් නො විමී. දැන් තොප ලැබ මාගේ මනෝරථය මුදුන් පත් කරමි. එහෙයින් මාගේ නිවසේ වැස මට එකඟව පවතුව. මම කීප දවසකින් <span class="gatha-number">166</span> මොහුගේ දිවි නසමි” යි කියා, ඒ කුෂ්ඨ රෝගියා තමාගේ ගෙට (මාළිගයට) ගෙන ගොස්, හොඳින් නහවා, මනා විලවුන් ගල්වා, මෘදු වස්ත්‍ර අන්දවා, මනා මිහිරි ආහාර <span class="gatha-number">167</span> වළඳවා, තරුණ ස්ත්‍රීන් ලවා ආදර සත්කාර කරවා, මනාව ඇතිරිලි අතුරන ලද ඇඳන්හි <span class="gatha-number">168</span> සැතපවීය.</p>
  <p>මේ ක්‍රමයෙන් කීප දවසක් වාසය කරවා, පිනා ගිය ඉන්ද්‍රියයන් ඇති, <span class="gatha-number">169</span> සුවපත් වූ ඔහුට රජු කෙරෙහි විශ්වාසය ඇතැයි දැන, “මේ රජු විසින් දෙන ලද්දේය” යි <span class="gatha-number">170</span> කියා කෑම බීම ආදිය දුන්නේය. දෙතුන් වරක් ප්‍රතික්ෂේප කොට පසුව ඔහු <span class="gatha-number">171</span> විසින් අයදින ලදුව එය ගත්තේය. ක්‍රමයෙන් රජු හා ඉතා විශ්වාසවත් විය. පසුව <span class="gatha-number">172</span> රජු මළේ යැයි අසා ඔහුගේ ළය දෙකට පැළුනේ වීය (ශෝකයෙන් මළේය). ඒ රජ තෙමේ <span class="gatha-number">173</span> සිරුරෙහි පමණක් නොව සිතෙහි හට ගන්නා රෝගයන් ද මෙසේ පිළියම් කළේ ය.</p>
  <div class="subhead">උපතිස්ස රජුගේ පාලනය</div>
  <p>රජතුමා පස් විසි රියන් ප්‍රාසාදයකින් හොබනා මොනර පිරිවෙන සහිත මහා විහාරය <span class="gatha-number">174</span> කරවීය. සමණය හා ගොළපාණුව යන ගම් දෙක ඊට පූජා කළේ ය. <span class="gatha-number">175</span> දහම් දෙසන භික්ෂූන්ට භෝගයක් හා කැපකරු වස්තු දුන්නේ ය. සිව්පසයෙන් යුක්ත විහාර ද, පිරිවෙන් ද, වැව් ද, දන් හල් ද, පිළිම ගෙවල් ද කරවීය. එම රජු දවස මහා ධර්මකථී නම් යතිවරයාණන් වහන්සේ හෙළ බසින් සූත්‍රයන් පරිවර්තනය කළහ.</p>
  <p><span class="gatha-number">176</span> ඒ රජුගේ පුත් වූ, සූර්ය දිව්‍ය රාජයා සමාන රූ ඇති කුමාරයෝ අසූ දෙනෙක් <span class="gatha-number">177</span> වූහ. අසූමහ ශ්‍රාවකයන්ගේ නම් ඇති ඔවුන් දැකුම්කලු විය. ශාරිපුත්‍ර ආදී <span class="gatha-number">178</span> නම්වලින් යුක්ත පුත්‍රයන් විසින් පිරිවරණ ලද ඒ බුද්ධදාස නම් රජ සම්බුදු රජු සේ බැබළුණේ ය. මෙසේ ඒ රජ තෙමේ ලක්දිව් වැස්සන් යහපතෙහි යොදවා, රාජ්‍යත්වයෙන් එකුන්තිස් වන වර්ෂයෙහි (විසි නව වන වසරේ) දෙව්ලොව ගියේ ය.</p>
  <p><span class="gatha-number">179</span> ඊට ඉක්බිති ඒ රජුගේ ජ්‍යෙෂ්ඨ පුත්‍ර වූ උපතිස්ස කුමරු රජ විය. ඒ රජ තෙමේ සියලු රාජ ගුණයෙන් යුක්ත යි. නිතර සිල් ඇත්තේ යි. මහා <span class="gatha-number">180</span> කරුණා ඇත්තේ යි. දස අකුසල් හැර දස පින් ක්‍රියාවන් සමාදන් විය. <span class="gatha-number">181</span> දශරාජ ධර්මයන් ද දස පාරමිතාවන් ද පුරමින්, සතර සංග්‍රහ වස්තුවෙන් සතර <span class="gatha-number">182</span> දිග ජය ගත්තේ ය. මහා පාළි නම් බත්හලෙහි රාජ භෝජනය බඳු ආහාර දන් දීම සිදු කරවීය. <span class="gatha-number">183</span> ආබාධිතයන්ට ද, ගර්භණී ස්ත්‍රීන්ට ද, අන්ධයන්ට ද, රෝගීන්ට ද මහත් භෝග ඇති ශාලාවන් ද දන්හල් ද කරවීය. මගුල් උයනට <span class="gatha-number">184</span> උතුරු දිගින් දාගැබක් හා පිළිම ගෙයක් හා පිළිමයක් ද කරවීය. එය <span class="gatha-number">185</span> කරවන්නා වූ රජ තෙමේ ජනයා “කිසිවිටෙකත් පීඩාවට පත් නොකරව්” යැයි පවසා, සීනි හා <span class="gatha-number">186</span> සහල් දී දරුවන් ලවා වැඩ කරවීය. රජු විසින් පුල, ගිජුකුල, පෝකුරුපස, වලභස, ඇඹිටිය, ගොඩිගමු වැව යන වැව් ද, බද්ධරාජි විහාරය ආදී විහාර ද කරවා ජලය තහවුරු කරවීය. ඒ ඒ තන්හි අපමණ පින්කම් කරවීය.</p>
  <p><span class="gatha-number">187</span> ඒ රජ තෙම වරක් නිදා සිටින විට වැස්සෙන් තමාගේ ඇඳ තෙමෙන කල්හි ද, “ජනයාට <span class="gatha-number">188</span> මා නිසා කරදරයක් නොවේවා” යි සිතා තෙමෙමින්ම හිඳ මුළු රැය පහ කළේ ය. ඇමති තෙමේ මේ බව දැන රජු <span class="gatha-number">189</span> උයනට ගෙන ගොස් මාළිගය සෙවිලි කරවීය. මෙසේ තමා සඳහා ලෝ වැස්සාට දුක් නො දුන්නේ ය.</p>
  <div class="subhead">දුර්භික්ෂය සහ රතන සූත්‍ර දේශනාව</div>
  <p><span class="gatha-number">190</span> ඒ රජු දවස ලක්දිව දුර්භික්ෂ රෝග දුඃඛයකින් පීඩිත විය. පාපාන්ධකාරයට ප්‍රදීපයක් බඳු වූ යහපත් සිත් ඇති ඒ රජ තෙමේ, “ස්වාමීනි, ලොව දුර්භික්ෂාදී භයෙන් පෙළෙන කල බුදුන් විසින් කරන <span class="gatha-number">191</span> ලද කිසි ලෝක හිතයක් (ශාන්ති කර්මයක්) නැද්දෝ” යි භික්ෂූන්ගෙන් විචාළේ ය. එහි දී භික්ෂූහු ගංගාරෝහණ සූත්‍රෝත්පත්තිය දැක්වූහ. ඒ අසා සර්වඥ ධාතුව සඳහා ඝන රන් <span class="gatha-number">192</span> පිළිමයක් කොට, බුදුන් වහන්සේගේ ගල් පාත්‍ර ධාතුව ජලයෙන් පුරවා, <span class="gatha-number">193</span> එය දෝතින් ගෙන, ඒ රුව මහා රථයක තබා, තෙමේ සිල් සමාදන්ව මහ ජනයා ද සිල් සමාදන් කරවා, මහා දාන හා සියලු ප්‍රාණීන්ට අභය ද පවත්වා, <span class="gatha-number">194</span> නුවර දෙව් පුරයක් සේ මනහර කොට සරසා, ලක්දිව වැසි සියලු භික්ෂූන් <span class="gatha-number">195</span> පිරිවරා ගෙන මහ වීදියට බැස්සේය. එකල්හි රැස් වූ භික්ෂූහු රතන සූත්‍රය දේශනා කරමින් රජ ගෙය අසල ද, වීදි මාර්ගයේ ද, පවුර අසල ද යන තන්හි පිරිත් පැන් <span class="gatha-number">196</span> ඉසිමින් පැදකුණු කරමින් ඇවිද්ද හ. තුන් යම් රාත්‍රිය අවසන්හි <span class="gatha-number">197</span> අරුණු නැගෙන කල මිහි තලයේ මහා මේඝයක් වැස්සේ ය. සියලු <span class="gatha-number">198</span> රෝගාතුරයෝ සුවපත් වූවාහු සැණකෙළි පැවැත්වූහ. රජ තෙමේ ’මතු ලක්දිව යම් කලෙක දුර්භික්ෂ රෝගාදී භයක් වන්නේ නම් මෙසේ <span class="gatha-number">199</span> කරත්වා’ යි නියෝග කළේ ය.</p>
  <p>ඒ රජ තෙමේ වනාහි සෑයට (චෛත්‍යයට) නැංගා වූ <span class="gatha-number">200</span> කටුසු, කැබැල්ලෑ ආදී සතුන් බලා, මොනර පිලින් පිස දමා, “සෙමෙන් පොළොවට බසිත්වා” යි කියා, දිය සහිත මස් වැදැල්ලක් ගෙන ඇවිදිමින් ඒ සතුන් රැඳී තැන් ශුද්ධ කරවයි.</p>
  <p><span class="gatha-number">201</span> රජගෙයින් නිරිත දිග පොහෝ ගෙයක් ද, බුදු පිළිම ගෙයක් ද, <span class="gatha-number">202</span> මනරම් උයනක් ද, පවුරකින් වට කොට කරවා, තුදුස්වක, පසළොස්වක, අටවක යන දින දෙක සහ පෙළහර පස යන දවස්හි අටසිලින් යුත් <span class="gatha-number">203</span> පෙහෙවස් සමාදන්ව මනා හැසිරීමෙන් එහි වෙසෙයි. හේ තෙමේ <span class="gatha-number">204</span> දිවි හිමියෙන් මහාපාලි බත්හලෙහි බත් වැළඳීය. ඒ රජ තෙමේ උයනෙහි ඇවිදිමින් <span class="gatha-number">205</span> ලේනුන්ට තමාගේ බත් පංගුව වැටුප් කොට දුන්නේ ය. ඒ සිරිත දැනුදු පවතියි. වධයට (මරණයට) පත් කිරීමට <span class="gatha-number">206</span> ගෙනෙන ලද සොරුන් දැක තැති ගත් සිත් ඇත්තා වූ රජ තෙම, සොහොනින් මළ මිනිසකු ගෙන්වා, අලුගෝසුවන්ට බොහෝ වස්තු දී, රාත්‍රියෙහි සොරා පළවා හැර, හිරු නැගි කල කිපුණාක් මෙන් පෙන්වා සොරා වෙනුවට මළ මිනිය දැවීය.</p>
  <div class="subhead">මහානාම රජු සහ බුද්ධඝෝෂ හිමියන්</div>
  <p><span class="gatha-number">207</span> ලක්දිව සියලු සෑ බැඳි මහ පෙළහර ද, ථූපාරාමයෙහි දාගැබට රන් කොතක් හා කඤ්චුකයක් (සැට්ටයක්) ද කරවීය. හේ තෙමේ හතළිස් දෙ අවුරුද්දක් <span class="gatha-number">208</span> මුළුල්ලේ ඇසිල්ලකුදු පමා නොවී පින් කම් කොට දිව්‍ය රාජයා හා එක්වීමට (මරණයට) ගියේ ය.</p>
  <p>රජුගේ බිසවක් තොමෝ කිස්යොවුන් මල් මහානාම (රහසින් පෙම් බැඳි මහානාම) නම් කුමරු නිසා, අභ්‍යන්තර වූ ආයුධයකින් පහර දී නුසුදුසු අවස්ථාවක රජු මැරුවාය. රජුගේ සහෝදරයා වූ ඒ මහානාම තෙමේ, සහෝදරයා ජීවත්ව සිටියදී පැවිදිව හිඳ, රජු මැරූ <span class="gatha-number">209</span> කල්හි හීන භාවයට හෙවත් ගිහි බවට හැරී රජ විය. භාතෘඝාතක (සොහොයුරා මැරූ) මෙහෙසිය තමාගේ අග මෙහෙසිය කළේ ය. ගිලන් හල් කරවීය. මහාපාළි නම් බත් <span class="gatha-number">210</span> හල ද දියුණු කළේය. ලොහො දොර, රලගමුව, කෙළපස වන යන තුන් වෙහෙර <span class="gatha-number">211</span> කරවා අභයගිරි විහාරයෙහි භික්ෂූන්ට පිදීය. ධූමරක්ඛ පර්වතයෙහි (දුම්රක් කන්දෙහි) විහාරයක් <span class="gatha-number">212</span> කරවා මෙහෙසියගේ නමින් ථේරවාදී භික්ෂූන්ට පිදීය. හේ තෙමේ <span class="gatha-number">213</span> පරණ විහාර වල නව කම් කරවීය. හැම කල්හි දන් සිල්හි ඇලුනේ ද <span class="gatha-number">214</span> තුණුරුවන් පුදන්නේ ද විය.</p>
  <p>එකල දඹදිව බෝ මැඩ වෙත උපන් බ්‍රාහ්මණ මාණවකයෙක්, <span class="gatha-number">215</span> විද්‍යා ශිල්ප කලා දන්නේ, ත්‍රිවේදයෙහි පරතෙරට පැමිණියේ, මනා ලෙස <span class="gatha-number">216</span> දන්නා ලද සමය ඇත්තේ, සියලු වාදයන්හි විශාරද වූයේ, වාද කිරීමට කැමතිව, උසස් වාද ඇත්තේ, දඹදිව ඇවිදමින් එක් වෙහෙරකට අවුත් රාත්‍රියෙහි <span class="gatha-number">217</span> පාතංජල දර්ශනය සම්පූර්ණ පදයෙන් හා සුපරිමණ්ඩලයෙන් (මනා කොට) හදාරයි. එහි රේවත <span class="gatha-number">218</span> නම් මහා ස්ථවිර කෙනෙක් මෙය දැන, ‘මේ සත්ත්ව තෙම මහා ප්‍රඥා ඇත්තේ ය, දමනය කට යුත්තේ ය’ යි සිතා, ඒ ස්ථවිර තෙමේ කොටළු හඬින් <span class="gatha-number">219</span> ශබ්ද කළේය. එවිට මාණවකයා, “මේ කොටළු හඬින් හඬන්නේ කවරෙක්දැ?” යි ඇසීය. තෙරුන් වහන්සේ, “කිමෙක් ද? කොටළු හඬෙහි අර්ථය ඔබ දනී <span class="gatha-number">220</span> දැ?” යි විචාළ සේක. “මම දනිමි” යි මාණවකයා කීය. ඉක්බිති තෙරුන් විසින් ප්‍රශ්න කරන ලද්දා වූ ඒ තෙමේ තමාගේ මතය (දර්ශනය) ප්‍රකාශ කළේ ය. ඔහු කී කී සියල්ල විසඳා, එහි විරුද්ධ (දෝෂ සහිත) <span class="gatha-number">221</span> ස්ථානය ද තෙරණුවෝ දැක්වූ සේක. “එසේ වී නම් තොපගේ (බෞද්ධ) මතය ඉදිරිපත් කරව” යි <span class="gatha-number">222</span> මාණවකයා විසින් චෝදනා කරන ලද ස්ථවිර තෙමේ, අභිධර්ම පිටකය දේශනා කළ සේක. ඒ තෙමේ එහි අර්ථ අවබෝධ කර නොගත්තේ ය. “මේ කාගේ මන්ත්‍ර ද?” යි විචාළ කල්හි ස්ථවිර තෙමේ, “බුද්ධ මන්ත්‍රය ය” යි වදාළ සේක.</p>
  <p><span class="gatha-number">223</span> “මේ මන්ත්‍රය මට දෙනු මැනවැ” යි කීයෙන්, “පැවිදි වී ඒ ගනු” යැයි වදාළ කල්හි, හේ තෙමේ මන්ත්‍ර ඉගෙනීම පිණිස පැවිදිව ත්‍රිපිටකය ඉගෙන ගත්තේය. පසුව මෙය <span class="gatha-number">224</span> ඒකායන මාර්ගය යැයි ගත්තේ ය (පිළිගත්තේය). බුදුන්ගේ මෙන් ගැඹුරු හඬ ඇති හෙයින් ද, බුදුන් සේ පොළෝ තලෙහි පතළ යසස් ඇති වූ හෙයින් ද, ඔහුට ‘බුද්ධඝෝෂ’ <span class="gatha-number">225</span> යැයි ව්‍යවහාර කළහ. එකල්හි ඒ තෙමේ දඹදිව දී ‘ඤාණෝදය’ නම් <span class="gatha-number">226</span> ප්‍රකරණය කොට, ධම්ම සංගණියට ‘අත්ථශාලිනී’ නම් අටුවාව කළ සේක. නුවණ ඇති හේ තෙමේ පිරිත් අටුවාව කරන්ට පටන් ගත්තේය. රේවත <span class="gatha-number">227</span> ස්ථවිර තෙමේ ඒ දැක උන්වහන්සේට මෙසේ වදාළ සේක: “මෙහි ඇත්තේ පෙළ (පාලි ත්‍රිපිටකය) පමණකි. එය පරම්පරාවෙන් ආ දෙයකි. මෙහි අටුවා කතා නැත. එසේම නානාප්‍රකාර <span class="gatha-number">228</span> ආචාර්යවාදයෝ ද නොවෙති. තුන් සංගායනාවට නගන ලද බුද්ධ වචන ද, ශාරිපුත්‍රාදී මහා තෙරුන් විසින් වදාරන ලද කථා මාර්ගය ද <span class="gatha-number">229</span> මොනවට බලා, ප්‍රඥා මහිම ඇති මිහිඳු මහ රහතන් වහන්සේ විසින් සිංහල භාෂාවෙන් <span class="gatha-number">230</span> කරන ලද ශුද්ධ වූ සිංහල අර්ථකථා (සිංහල අටුවා) සිංහලයන් අතර පවතියි. තොප එහි ගොස් ඒ අසා මාගධී නිරුක්තියට (පාලි භාෂාවට) පෙරළව. ඕ තොමෝ <span class="gatha-number">231</span> සියලු ලොවට හිත ඵල වන්නී වේ.” යි මෙසේ වදාළ සේක. මෙසේ වදාරන ලදින් ප්‍රසන්න වූ මහ නුවණ ඇති ඒ තෙමේ ඉන් පිටත්ව, මෙම <span class="gatha-number">232</span> මහානාම රජු දවස ලක්දිවට පැමිණි සේක.</p>
  <p><span class="gatha-number">233</span> සියලු සත්පුරුෂයන්ට නිවාස වූ මහා විහාරයට පැමිණි උන්වහන්සේ, මහාපදාන ඝරයට ගොස් සංඝපාල තෙරුන් වෙතින් සිංහල අටුවා <span class="gatha-number">234</span> කථා හා ථේරවාදයන් සර්වප්‍රකාරයෙන් අසා, “මේ තෙමේ ම ධර්ම ස්වාමිහු (බුදුරදුන්) ගේ අභිප්‍රාය ය” යි නිශ්චය කොට, එහි සංඝයා රැස් කරවා, “අටුවා සම්පාදනය කරන්නට <span class="gatha-number">235</span> මට සියලු පොත් දෙනු මැනවැ” යි ඉල්ලූහ. සංඝ තෙමේ ඒ තෙරණුවන් විමසනු සඳහා උන්වහන්සේට ගාථා දෙකක් දෙමින්, “තොපගේ සාමර්ථ්‍යය මෙහි දක්වව. <span class="gatha-number">236</span> ඒ දැක සියලු පොත් දෙමු” යැයි කීහ. බුද්ධඝෝෂ ස්ථවිර තෙමේ අටුවා සහිත තුන් <span class="gatha-number">237</span> පිටකය සංක්ෂිප්තව එහිම සංග්‍රහ කොට ‘විශුද්ධිමාර්ගය’ කළේ ය.</p>
  <p><span class="gatha-number">238</span> ඉක්බිති හේ තෙමේ බුද්ධ ඥානයෙහි දක්ෂ වූ සංඝයා රැස් කොට මහ බෝ මැඩ වෙත එය කියවන්ට පටන් ගත්තේය. දේවතාවෝ උන්වහන්සේගේ නිපුණ බව මහා ජනයා කෙරෙහි ප්‍රකාශ කරනු පිණිස පොත <span class="gatha-number">239</span> අතුරුදහන් කළහ. උන්වහන්සේ ද නැවත එය ලියූ සේක. මෙසේ දෙතුන් වරක්ම එය කළ සේක. <span class="gatha-number">240</span> තුන් වෙනි වර පොත කියවන්ට ගෙනා කල අනික් පොත් දෙකත් <span class="gatha-number">241</span> දේවතාවෝ එහි තැබූහ. එකල භික්ෂූහු පොත් තුන එක් කොට කියවූහ. අර්ථයෙන් ද, ග්‍රන්ථයෙන් (වචනයෙන්) ද, පූර්වාපර වශයෙන් ද, ථේරවාදයෙන් ද, <span class="gatha-number">242</span> පෙළින් ද, පදයෙන් ද, ව්‍යඤ්ජනයෙන් ද යන මේ සියල්ලෙන් පොත් තුනෙහිම කිසිදු වෙනස්කමක් <span class="gatha-number">243</span> නොවූයේ ය. එකල සංඝ තෙමේ වෙසෙසින් සතුටු පහටු වූයේ, “නිසැකවම <span class="gatha-number">244</span> මේ තෙමේ මෛත්‍රී බෝසතුන් වහන්සේ යැ” යි නැවත නැවත කියා ඝෝෂා කළේ ය. අටුවා සහිත පිටකත්‍රයෙහි පොත් උන්වහන්සේට දුන්හ.</p>
  <p>එකල්හි උන්වහන්සේ මහා විහාරයට අයත් දූරසංකර ග්‍රන්ථාකර පිරිවෙණෙහි වෙසෙමින්, සිංහල <span class="gatha-number">245</span> අටුවා කථා සියල්ලන්ගේ මුල භාෂාව වූ මාගධ නිරුක්තියෙන් (පාලියෙන්) පවත්වා ලියූ සේක. සර්ව භාෂික වූ ඕ තොමෝ ලෝකයාට හිත පිණිස වූවාය. සියලු ථේරවාදී ආචාර්යවරු එය පෙළ (ත්‍රිපිටකය) මෙන් පිළිගත්හ.</p>
  <p>ඉක්බිති ඒ ස්ථවිර තෙමේ මෙහි කර්තව්‍යය නිමාවට පත් කළ කල්හි <span class="gatha-number">246</span> මහ බෝ වඳිනට දඹදිවට වැඩි සේක. මහානාම රජ තෙමේ දෙ විසි අවුරුද්දක් පෘථිවි පාලනය කොට, විසිතුරු පින්කම් කොට, කම් වූ පරිද්දෙන් <span class="gatha-number">247</span> පරලොව ගියේ ය. මනාව රැස් කරන ලද හට සේනා හා සම්පූර්ණ භෝග ඇති මේ සියලු රජ දරුවෝ ම අවසානයෙහි මරුවා ඉක්මවා යන්නට <span class="gatha-number">248</span> පොහොසත් (හැකි) නොවූහ. සත්වයෝ ම මරු වසඟ වන්නාහ යි දැන වස්තුවෙහි ද, ජීවිතයෙහි ද ඇල්ම නිතර ම යහපත් සේ දුරු කෙරේවා.</p>
  <p class="final-note">මෙතෙකින් හුදී ජනයාගේ පහන් සංවේගය පිණිස කළ මහාවංශයේ පංච රාජක නම් වූ තිස්හත්වන පරිච්ඡේදය නිමි.</p>
  <nav class="bottom"><a class="button prev" href="3-36.html"><i class="material-icons">arrow_back</i>36. රජවරුන් දහතුන් දෙනා</a><a class="button next" href="3-38.html">38. දස රජවරුන් සහ ධාතුසේන රජු <i class="material-icons">arrow_forward</i></a></nav>
</div>
    </div>
    <div id="toast"></div>
    <script src="../common/jquery-3.4.1.min.js"></script>
    <script src="../common/clipboard.min.js"></script>
    <script src="../common/book.js"></script>
</body>
</html>