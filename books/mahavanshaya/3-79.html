<!DOCTYPE html>
<html>
<head>
    <meta charset="UTF-8">
    <title>83. සතුරන් මර්දනය හා විජයග්‍රහණය - මහාවංශය</title>
    <meta name="description" content="මහාවංශය - සිංහල පරිවර්තනය">
    <meta property="og:type" content="article">
    <meta property="og:title" content="83. සතුරන් මර්දනය හා විජයග්‍රහණය - මහාවංශය"> <!--For facebook link previews -->
    <meta property="og:image" content="https://pitaka.lk/books/common/og-books-500x300.png">
    <meta property="og:image:type" content="image/png">
    <meta property="og:image:width" content="500">
    <meta property="og:image:height" content="300">
    <meta name="viewport" content="width=device-width, initial-scale=1">
    <meta name="apple-mobile-web-app-capable" content="yes">
    <meta name="mobile-web-app-capable" content="yes">
    <link rel="icon" type="image/png" sizes="96x96" href="../common/favicon-96x96.png">
    <link rel="stylesheet" href="../common/book.css"/>
</head>
<body>
    <div book-folder="mahavanshaya" style="width: 100%; max-width: 800pt; margin: 0pt auto; height: 100%; display: flex; flex-flow: column; align-content: center;">
        <div class="content">
  <nav class="top"><a class="button" href="../index.html"><i class="material-icons">home</i></a><i class="material-icons">navigate_next</i><a class="button" href="index.html#3-79"><i class="material-icons">toc</i>මහාවංශය</a><i class="material-icons">navigate_next</i><a class="button" href="3.html">පරිච්ඡෙද</a></nav>
  <div class="heading-bar">
    <h2>83. සතුරන් මර්දනය හා විජයග්‍රහණය</h2><i class="material-icons star-icon undefined" data-bookmark="{&quot;ids&quot;:[3,79],&quot;headings&quot;:[&quot;පරිච්ඡෙද&quot;,&quot;83. සතුරන් මර්දනය හා විජයග්‍රහණය&quot;],&quot;book&quot;:{&quot;name&quot;:&quot;මහාවංශය&quot;,&quot;folder&quot;:&quot;mahavanshaya&quot;}}">star_outline</i><i class="material-icons share-icon" file-name="3-79.html">share</i>
  </div>
  <p>
    <span class="gatha-number">1</span> එතැන් පටන් සියලුම ලංකාවාසී ජනයා ඒ රජතුමාගේ අති මහත් පුණ්‍ය බලය දැක, ඔහු කෙරෙහි ගෞරවයෙන් ද, භීතියෙන් ද, ප්‍රීතියෙන් ද යුතුව රජු පිරිවරා හැසිරුණහ. කිසි කලෙකත් ඔහුගේ අණක් උල්ලංඝනය කිරීමට කිසිවෙකුට නොහැකි විය. <span class="gatha-number">2</span> ඒ රජතුමාගේ තේජසට හා ආදරයට නැමුණු සිත් ඇති විවිධ දේශයන්හි වාසය කරන සියලු රජ දරුවෝ එතුමා වෙත තෑගි බෝග එවුහ. <span class="gatha-number">3</span> එතුමා හිස ගසා දැමිය යුතු වරදක් කළ ජනයා පවා හුදෙක් සිරගෙයි බැඳ තැබීමෙන් පමණක් දැඩි සේ නිග්‍රහ කොට නැවත ඔවුන් නිදහස් කළේ ය.
  </p>
  <p>
    <span class="gatha-number">4</span> මිහිපති තෙමේ සිරගත කිරීමට සුදුසු වැරදි කළ ජනයාට යම්කිසි දඬුවමක් පමුණුවා, කරුණාවෙන් යුතුව අවවාද කළේ ය. මනු රජු හා සමාන වූ ඒ රජතුමා රටින් පිටුවහල් කළ යුතු තරම් වරදක් කළ ජනයාට දහසක් පමණ දඩ නියම කළේ ය. <span class="gatha-number">5</span> හෙතෙමේ දඩ ගැසිය යුතු සියලු ජනයා දෙස කෝපයෙන් බැලීමෙන් හෝ නොයෙක් දෝෂාරෝපණයන් එල්ල කිරීමෙන් පමණක් මැනවින් හික්මවූයේ ය. <span class="gatha-number">6</span> <span class="gatha-number">7</span> වීර වූත්, වෛරීන් වර්ධනය කළා වූත්, තම පිය රජතුමාට පවා ජය ගැනීමට නොහැකි තත්වයට පත්ව තිබූ වන දුර්ග ආදිය ඇසුරු කොට ගෙන සිටි සියලු දෙනා ද, <span class="gatha-number">8</span> <span class="gatha-number">9</span> ඒ නරේන්ද්‍රයා තමන්ගේ තේජස් බලයෙන් ද, එසේ ම මෛත්‍රී බලයෙන් ද ලංකාව තුළ සිටි සතුරන්ගේ බලය ජය ගැනීමට ආරම්භ කළේ ය.
  </p>
  <div class="subhead">වන්නි රජුන් දිනා ගැනීම හා ද්‍රවිඩ බලකොටු බිඳ හෙළීම</div>
  <p>
    <span class="gatha-number">10</span> සිංහාසනයෙහි වැඩ සිටියේ ම සේනා වාහනවලින් සමන්විත වූ සිංහල වන්නි රජවරුන් සියලු ආකාරයෙන් තමන්ට වසඟ බවට පත් කර ගත්තේ ය. <span class="gatha-number">11</span> ඒ නරේශ්වර තෙමේ ත්‍රි සිංහලයෙහි ම සිටි සිංහයන් වැනි වික්‍රමාන්විත වූ සියලු සිංහලයන් රැස් කරවා ඔවුන් සතුටු කරවීය. ඉන්පසු කඳවුරු බැඳ, ඒ ඒ තැන්වල පදිංචි වී සිටි මහා ද්‍රවිඩ යෝධයන් මර්දනය කිරීමට උත්සාහ කළේ ය. <span class="gatha-number">12</span> යුද්ධයෙහි හැසිරෙන සතුරු මද ඇතුන්ට සිංහයන් වැනි වූ, යුද සන්නද්ධ වූ සියලුම සිංහල යෝධයන් ඒ ඒ තැන්වලට යැවීය. <span class="gatha-number">13</span> <span class="gatha-number">14</span> සිංහල මහා යෝධයෝ ගුරුළන් මෙන් ගමන් කොට, නාගයන් වැනි වූ සියලු ද්‍රවිඩ යෝධයන් පෙළා දැමූ හ.
  </p>
  <p>
    <span class="gatha-number">15</span> එකල්හි සම්පතින් පිරුණු පුලස්ති පුරයෙහි (පොළොන්නරුවෙහි) ද, කොටුසරගම් හි ද, එසේ ම ගංතලාවෙහි ද, කාකාලය ගම් හි ද, පදී රට ද, කුරුන්දියෙහි ද, <span class="gatha-number">16</span> මානාමත් හි ද, මාතොට ද, එසේ ම මන්නම් පටුනෙහි ද, පුලවෙෂටී නම් තොට ද, එසේ ම වැලිගම ද, මහත් වූ ගෝනරට ද, එසේ ම ගෝනුසුරට ද, <span class="gatha-number">17</span> මීපා තොට ද, එසේ ම හුරා තොට ද යන මේ ආදී තැන්වල කඳවුරු බැඳ බලහත්කාරයෙන් බොහෝ කාලයක් වාසය කළා වූ මාඝ සහ ජයබාහු නම් දෙමළ රජවරු දෙදෙනාගේ හතළිස් දහසක් වූ ද්‍රවිඩ හා කේරළ යෝධයෝ සිටියහ. <span class="gatha-number">18</span> <span class="gatha-number">19</span> <span class="gatha-number">20</span> ඔවුහු කුන්තායුධ අතින් ගත් සිංහල යෝධයන් විසින් දැඩි සේ පෙළනු ලැබූ හෙයින්, තවදුරටත් එහි රැඳී සිටීමට නොහැකි ව භියෙන් මඩනා ලද්දාහු, ඒ ඒ තැනින් පලා විත් පොළොන්නරුවට රැස් ව මෙසේ සාකච්ඡා කළහ.
  </p>
  <div class="subhead">සතුරන්ගේ පලායාම හා පරාජය</div>
  <p>
    <span class="gatha-number">21</span> <span class="gatha-number">22</span> “පරාක්‍රමබාහු රජ තෙමේ මහත් තේජස් ඇත්තේ ය, මහත් ඍද්ධි ඇත්තේ ය. පෘථිවියෙහි කවර නම් ධීර වීර පුරුෂයෙක් ඔහුගේ අණ ඉක්මවා සිටින්නේ ද? <span class="gatha-number">23</span> මේ කාලයෙහි විදේශයන්හි වෙසෙන රජවරු පවා ඔහුට ම වසඟ වූහ. සියලුම සිංහලයෝ ඔහුගේ ම වසඟයෙහි පවතිත් ම ය. <span class="gatha-number">24</span> අපගේ සමහර දෙමළ ජනයා ද ඔහුගේ ම සේවකයෝ වෙති. එසේ නම් අන්‍යයන් ගැන කියනු කවරේ ද? <span class="gatha-number">25</span> ඉතින් අපි කුමක් කරමු ද? දැන් සූර්යයා සේ තෙදැති ඔහුගේ උදාවීම හමුවේ අපි සියල්ලෝ ම කදෝපැනියන් (ගිනි කූරන්) මෙන් නිෂ්ප්‍රභා වුවෙමු. <span class="gatha-number">26</span> එහෙයින් සිංහල ද්වීපයෙහි අපට නම් අනාගත කාලයෙහි වාසය කළ නොහැක්කේ ම ය. එබැවින් වෙනත් දේශයකට යමු” යැයි ඔවුහු සාකච්ඡා කළහ.
  </p>
  <p>
    <span class="gatha-number">27</span> ඉක්බිති ඔවුහු ඇතුන් හා අසුන් ද, එසේ ම මහා වටිනාකම් ඇති මුතු මැණික් ද, එසේ ම රජ ඔටුනු ද, <span class="gatha-number">28</span> සියලුම අන්තඃපුර ස්ත්‍රීන් ද, සියලු ආභරණ ද, පට සළු පිළි පිරවූ පෙට්ටි ද, අනෙකුත් සියලු වටිනා වස්තූන් ද බියෙන් යුතුව රැගෙන ඒ නුවරින් පිටතට යාමට එකල පටන් ගත්හ. <span class="gatha-number">29</span> එහෙත් රජතුමාගේ පින් බලයෙන් ම ඔවුන්ට දිශාවන් වැරදී ගියේ ය. <span class="gatha-number">30</span> ඒ මෙසේ ය: ඔවුහු නැගෙනහිර දොරටුව යැයි සිතා බටහිර දොරටුවෙන් පිටත් ව, යම් තැනෙක සිංහල සේනාව කඳවුරු බැඳ සිටියේ ද ඒ කලා වැව දෙසට ගියහ. <span class="gatha-number">31</span> මෙය නම් මහත් ඛේදවාචකයකි. ඔවුහු තමන්ගේ ඒ ඒ සියලු වස්තූන් ද, තම ජීවිත ද ඒ සිංහල යෝධයන්ට දානය කොට, මහ රජතුමා විසින් සිතන ලද අරමුණ ම තමන් විසින් ඉටු කර දුන්හ.
  </p>
  <p>
    <span class="gatha-number">32</span> <span class="gatha-number">33</span> සියයක් පමණ රජවරුන් විසින් බිය ගන්වන ලද්දා වූ, එහෙත් පසුව සම්පත් ලැබුවා වූ මිථිලා නුවර වැසියන් මෙන්, සියලු ම සිංහලයෝ සතුරන් සතුව තිබූ වස්තු සම්භාරය රැගෙන එතැන් පටන් පෙර පරිදි ම සමෘද්ධිමත් වූවෝ වූ හ. <span class="gatha-number">34</span> <span class="gatha-number">35</span> හෙතෙමේ තම අනුහසින් පසමිතුරන් මර්දනය කොට මුළු ලක්දිව සමෘද්ධිමත් කරවීමට ආරම්භ කළේ ය.
  </p>
  <div class="subhead">චන්ද්‍රභානු රජුගේ ආක්‍රමණය</div>
  <p>
    <span class="gatha-number">36</span> ඉක්බිති ඒ නරේන්ද්‍රයාගේ එකොළොස් වැනි වර්ෂය පැමිණි කල්හි, ‘චන්ද්‍රභානු’ යැයි ප්‍රසිද්ධ වූ එකල ජාවක රටේ එක් රජෙක්, “අපි ද බෞද්ධයෝ වෙමු” යැයි මායාවක් පාමින් කර්කශ වූ ජා සේනාවක් සමඟ ලක්දිවට ගොඩ බැස්සේ ය. <span class="gatha-number">37</span> <span class="gatha-number">38</span> සියලු තොටුපළවලින් ගොඩ බැස්සා වූ ඒ දුෂ්ට වූ සියලු ජා යෝධයෝ, දරුණු සර්පයන් වැනි වූ විෂ පෙවූ හීයෙන් තමන් දුටු දුටු ජනයා නිරතුරුවම පෙළමින් ද, ක්‍රෝධයෙන් දිව යමින් ද මුළු ලක්දිව වනසා දැමූහ. <span class="gatha-number">39</span> <span class="gatha-number">40</span> ගිනි හෙණයක් වැදීමෙන් විනාශ කරන ලද ස්ථානයක් දිය හෙණයක් (ගංවතුරක්) විසින් විනාශ කරන්නා සේ, මාඝ රාජාදීන් විසින් පෙළන ලද ලංකාව ජාවෝ (ජාවකයන්) නැවතත් පෙළූහ.
  </p>
  <p>
    <span class="gatha-number">41</span> එකල්හි රජතෙමේ තමාගේ බෑණනුවන් වූ, කිසිවිටෙකත් පසු නොබසින ‘වීරබාහු’ මිහිපතියා යෝධයන් සමඟ ජාවකයන් හා යුද්ධ කිරීම පිණිස යැවූයේ ය. <span class="gatha-number">42</span> දරුණු වෙස් ගත්, බියකරු වූ වීරබාහු නරේන්ද්‍ර නමැති රාහු අසුරයා, යුද්ධ භූමිය නමැති අහස් තලයේ දී ඒ චන්ද්‍රභානු රජු ඉතා තදින් වළක්වා ලීය. <span class="gatha-number">43</span> මෙතෙමේ වීර වූ සිංහල යෝධයන් ඒ ඒ තැන්හි යොදවා ජාවක යෝධයන් සමඟ යුද්ධ කිරීමට පටන් ගත්තේ ය.
  </p>
  <div class="subhead">වීරබාහු කුමරුගේ ජයග්‍රහණය</div>
  <p>
    <span class="gatha-number">44</span> යුද්ධයේ දී ජා යෝධයන් විසින් වහා වහා යන්ත්‍ර ආධාරයෙන් මුදා හරින ලද, බොහෝ සෙයින් ඉදිරියට ආවා වූ විෂ පෙවූ මුඛ ඇති ඊතල, <span class="gatha-number">45</span> ඉලක්කය විදීමේ දක්ෂ වූ ධනුර්ධර සිංහල මහා යෝධයෝ තමන්ගේ තියුණු මුඛ ඇති ඊතලවලින් පහර දී කඩ කඩ කොට බිඳ දැමූහ. <span class="gatha-number">46</span> වීරබාහු මිහිපති තෙමේ යුද්ධයට ගොස් රාම රජු මෙන් බොහෝ වූ ජාවක යෝධයන් නමැති රාක්ෂයන් විනාශ කළේ ය; වෙරම්භ වාතය (පොළොව යටින් හමන වාතය) විසින් මහා වනයක් විනාශ කරන්නා සේ, මේ ජා සතුරන් නමැති මහ වනය නැවත නැවතත් භස්ම කර දැමුවේ ය.
  </p>
  <p>
    <span class="gatha-number">47</span> <span class="gatha-number">48</span> හෙතෙමේ මේ අයුරින් ම යුද්ධ කොට ජාවුන් පලවා හැර, සියලු ලංකා පෘථිවි තලය සතුරන් නැති භූමියක් බවට පත් කළේ ය. පසුව දෙවිනුවරට ගොස් උපුල්වන් දෙවියන් වැඳ, ඒ ස්ථානයෙහි ඒ දෙවි රජුහට දේව පූජා ද පැවැත්විය. <span class="gatha-number">49</span> <span class="gatha-number">50</span> ඒ නරේන්ද්‍ර තෙම එහි සාංඝික පිරිවෙනක් තමන් ම කරවූයේ ය. එය ජනයා සතුටු කරවන බැවින් ‘නන්දන’ නම් විය.
  </p>
  <p>
    <span class="gatha-number">51</span> එතැනින් නැවත දඹදෙණි පුරයට පැමිණියේ ය. පරාක්‍රමබාහු රජ තෙමේ ද අතිශයින් ප්‍රීතියට පැමිණියේ ය. <span class="gatha-number">52</span> පරාක්‍රමබාහු මිහිපති තෙම එකල්හි මෙසේ නානාප්‍රකාර වූ මහා යුද්ධ කොට, බිය ගෙන දෙන්නා වූ සියලු සතුරු සමූහයා පලවා හැර, විශාල වූ තේජසින් යුක්ත වූයේ විජය ශ්‍රීිය ලැබුවේ ය.
  </p>
  <p>
    මෙතෙකින් හු දී ජනයාගේ ප්‍රසාදය හා සංවේගය පිණිස කළ මහාවංශයෙහි ‘වෛරී රාජ විජය නිර්දේශය’ නම් වූ අසූ තුන් වැනි අධියර නිම විය.
  </p>
  <nav class="bottom"><a class="button prev" href="3-78.html"><i class="material-icons">arrow_back</i>82. දළදා ප්‍රාතිහාර්යය සහ පරාක්‍රමබාහු රජුගේ සත්‍ය ක්‍රියාව</a><a class="button next" href="3-80.html">84. ශාසනෝපකාරය <i class="material-icons">arrow_forward</i></a></nav>
</div>
    </div>
    <div id="toast"></div>
    <script src="../common/jquery-3.4.1.min.js"></script>
    <script src="../common/clipboard.min.js"></script>
    <script src="../common/book.js"></script>
</body>
</html>