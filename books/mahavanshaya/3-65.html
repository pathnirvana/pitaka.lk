<!DOCTYPE html>
<html>
<head>
    <meta charset="UTF-8">
    <title>67. මහාදිපාද පදවි ප්‍රාප්තිය - මහාවංශය</title>
    <meta name="description" content="මහාවංශය - සිංහල පරිවර්තනය">
    <meta property="og:type" content="article">
    <meta property="og:title" content="67. මහාදිපාද පදවි ප්‍රාප්තිය - මහාවංශය"> <!--For facebook link previews -->
    <meta property="og:image" content="https://pitaka.lk/books/common/og-books-500x300.png">
    <meta property="og:image:type" content="image/png">
    <meta property="og:image:width" content="500">
    <meta property="og:image:height" content="300">
    <meta name="viewport" content="width=device-width, initial-scale=1">
    <meta name="apple-mobile-web-app-capable" content="yes">
    <meta name="mobile-web-app-capable" content="yes">
    <link rel="icon" type="image/png" sizes="96x96" href="../common/favicon-96x96.png">
    <link rel="stylesheet" href="../common/book.css"/>
</head>
<body>
    <div book-folder="mahavanshaya" style="width: 100%; max-width: 800pt; margin: 0pt auto; height: 100%; display: flex; flex-flow: column; align-content: center;">
        <div class="content">
  <nav class="top"><a class="button" href="../index.html"><i class="material-icons">home</i></a><i class="material-icons">navigate_next</i><a class="button" href="index.html#3-65"><i class="material-icons">toc</i>මහාවංශය</a><i class="material-icons">navigate_next</i><a class="button" href="3.html">පරිච්ඡෙද</a></nav>
  <div class="heading-bar">
    <h2>67. මහාදිපාද පදවි ප්‍රාප්තිය</h2><i class="material-icons star-icon undefined" data-bookmark="{&quot;ids&quot;:[3,65],&quot;headings&quot;:[&quot;පරිච්ඡෙද&quot;,&quot;67. මහාදිපාද පදවි ප්‍රාප්තිය&quot;],&quot;book&quot;:{&quot;name&quot;:&quot;මහාවංශය&quot;,&quot;folder&quot;:&quot;mahavanshaya&quot;}}">star_outline</i><i class="material-icons share-icon" file-name="3-65.html">share</i>
  </div>
  <div class="subhead">මී ගවයා දමනය කිරීම</div>
  <p>නැවත එක් දිනෙක පරාක්‍රමබාහු කුමාරයා රථයකට නැගී <span class="gatha-number">1</span> තමා අනුව යන පිරිස් පිරිවරාගෙන රාජ වීථියෙහි ගමන් කළේ ය. එකෙනෙහිම විලොව් බිඳගත්, දරුණු වූ, <span class="gatha-number">2</span> දුටු දුටුවන් අනිමින් යන, කොපුල් තලයේ වැටෙන රත් පැහැති ඇස් ඇති මී ගවයෙක් ඔහු ඉදිරියට ආවේ ය. තමන් දෙසට මුහුණ ලා එන ඌ දැක රථය ගෙන යන්නෝ ද, කුමාරයා සමඟ එක්ව ගිය සෙසු මිනිස්සු ද බියෙන් තැතිගෙන වහා පලා ගියහ. එකල <span class="gatha-number">3</span> වීර වූ රාජ කුමාරයා, “මොවුන් මෙන් දිවීම මට කිසිසේත් ඔබින ක්‍රියාවක් නොවේ ය” <span class="gatha-number">4</span> යැයි සිතා, සැක නැතිව පහ වූ බිය ඇතිව වහා ඌ ඉදිරියට පැන ගැඹුරු වූ සිංහනාදයකින් ඌට තර්ජනය කරමින් කතා කළේ ය. ඒ මී ගවයා <span class="gatha-number">5</span> එම සිංහනාදය අසමින් ම බියට පත්ව ආපසු හැරී, තමා ඉදිරියට හමු වූ මිනිසුන්ට අනිමින් සහ <span class="gatha-number">6</span> හෙළමින් දිව ගියේ ය. යමෙක් ඒ ආශ්චර්යය සියැසින් දුටුවේ ද, එසේම යමෙක් ඒ ගැන ඇසුවේ ද, ඒ <span class="gatha-number">7</span> සියල්ලෝ ම විස්මයට පත්ව, “මේ තේජස් ඇති බවක් බලව! මොහුගේ ප්‍රගල්භභාවයක් බලව! මොහුගේ පුණ්‍ය මහිමයක් බලව!” යැයි කියමින් ස්තූති පූර්වක වචන පැවසූහ. <span class="gatha-number">8</span></p>
  <div class="subhead">ගජබා රජුගේ සැකය සහ කුමරුගේ තීරණය</div>
  <p>ගජබා රජතුමා ද ජනයා විසින් වර්ණනා කරනු ලබන කුමාරයාගේ වික්‍රමාදී ගුණ ඇසුරු කළ කීර්තිය අසා, “මේ කුමාරයා අන්‍යයන් හා සමාන නොවන උග්‍ර <span class="gatha-number">9</span> තේජසින් හා භයානක වූ වික්‍රමයෙන් යුක්ත මහා පුරුෂයෙක්ම ය” යැයි සිතා <span class="gatha-number">10</span> ඔහු කෙරෙහි සැක උපදවා ගත්තේ ය. එකල මහීපාල පුත්‍ර වූ පරාක්‍රමබාහු කුමරු, ගජබා රජුට තමා කෙරෙහි උපන් ඒ දුෂ්ට වූ සැක සිතුවිලි දැන මෙසේ සිතුවේ ය. <span class="gatha-number">11</span> “ඉදින් මම මෙහිම වෙසෙමින් මේ රජය අත්පත් කරගන්නේ නම්, හුදෙක් බැම එසවීම පමණකින් එය සිදු කළ හැකිය. එහෙත් එසේ කළ හොත්, මාගේ ප්‍රතාපය ද, අතිශය වූ වික්‍රමය ද, බාහු බලය ද <span class="gatha-number">12</span> ලෝකයෙහි ප්‍රසිද්ධියට නොයයි. යුද්ධ ක්‍රීඩා කිරීමේ කුතුහලය නිසා මිස <span class="gatha-number">13</span> මාගේ අතිශය වූ තේජස වැඩීමට බාහු බලය හා කඩු බලය හැර වෙනත් ශාන්තියක් නොවන්නේ මැයි. <span class="gatha-number">14</span></p>
  <p>එහෙයින් සිය රටට ගොස් රණ කෙළියෙන් ම සතුරන් මිරිකා දමා, ඇමතියන් සහිත වූ <span class="gatha-number">15</span> මේ රජුව පණපිටින් අල්ලා ගෙන, මාගේ පියා වූ කිත්සිරිමේ රජු ද මේ නුවරට <span class="gatha-number">16</span> ගෙන්වා ගෙන, ඔහු මත පවරනු ලබන රාජ්‍යාභිෂේකය නමැති ජලයෙන්, පියවරුන් තුන් දෙනාගේම පරාජය නමැති කිලිටු බව ඉදින් මම පිරිසිදු කෙළෙම් නම්, එසේ කළ කල්හි මාගේ තේජස <span class="gatha-number">17</span> දඹදිව පුරා ද පැතිරෙන්නේ ය” යි අධිෂ්ඨාන කර ගත්තේය. ඉක්බිතිව නුවර ආරක්ෂාවට සේනාව යොදවා ඇති ආකාරය ද, පිටතට යා හැකි මාර්ග ද, නුවරින් පිටවීමට ඇති මාර්ග ද, ස්වකීය <span class="gatha-number">18</span> ඔත්තුකරුවන්ට යාමට සුදුසු මග ද, නොයෙක් මාර්ග විස්තර ද දන්නා ඒ කුමාරයා, ඒ පිළිබඳ තොරතුරු වැද්දන්ගෙන් මැනවින් තහවුරු කර ගෙන, තමා ද දඩ කෙළියේ යන මුවාවෙන් <span class="gatha-number">19</span> නුවර අවට වනාන්තරයේ ඇවිදිමින් විවිධ සලකුණු තැබීම් ආදී උපක්‍රම මගින් නොයෙක් ප්‍රධාන මාර්ග හා අතුරු මාර්ග දැන ගත්තේ ය. <span class="gatha-number">20</span></p>
  <div class="subhead">පලා යාම</div>
  <p>“සුදුසු කාලය ඉක්ම ගිය කල්හි කාලයා විසින් ම එහි රසය උරා බොන්නේ ය (කාර්යය නිෂ්ඵල වන්නේය)” යන පැරණි කියමන මෙනෙහි කරමින් <span class="gatha-number">21</span>, එකල පටන් ස්වකීය රටට යාමට කැමති වූ කුමාරයා, තමා කැටුව ආ මිනිසුන්ව <span class="gatha-number">22</span> ‘දනව්වා’ නම් ස්ථානයෙහි රැස් වීමට වේලාවක් නියම කොට, බොහෝ සෙයින් පළමු කොට පිටත් කර හැරියේ ය. මෙතෙක් කල් මෙහි විසූ මම නොදන්වා නික්ම යාම <span class="gatha-number">23</span> මාගේ පුරුෂ කමට තරම් නොවේ යැයි සිතා, පසුව සන්ධ්‍යා කාලයෙහි <span class="gatha-number">24</span> ආභරණවලින් මැනවින් සැරසී ගජබා රජු වෙත එළඹ සිටියේ ය. <span class="gatha-number">25</span> නොයෙක් කෙළි සතුටු ඇති සැන්දෑ කාලය පැමිණි කල්හි, මද සිනහවක් පෙරටු කොට ගෙන විහිළුවක් කරන ආකාරයෙන් මේ වචන කීවේ ය: “යුව රජ රටට <span class="gatha-number">26</span> ගොස් පියාණන් දැක නැවත මෙහි ඒමට අදම මා විසින් යා යුතු ය” යි කීහ. ඒ ගජබා රජතෙමේ ඒ බස් අසමින්, කුමරුගේ ස්වභාවය දැනගැනීමට අසමත් වූ මෝඩ නුවණින් යුක්ත වූයේ, <span class="gatha-number">27</span> “තමාගේ නිවසට යාම සඳහා මේ කරුණ කියන ලද්දේ යැයි” සිතා, “තොප සිතන ලද අර්ථය වහාම සිද්ධ වේවා” යි පෙරටු කොට සුබ වචන කී ය. <span class="gatha-number">28</span></p>
  <p>ඒ රජු වෙත සිටි උතුම් බ්‍රාහ්මණයෙක් ද එකෙණෙහිම මංගල කටයුතු හා සම්බන්ධ වූ <span class="gatha-number">29</span> අර්ථ ලාභය පිණිස ද, ක්ෂේමභාවය පිණිස ද, විජයග්‍රහණය පිණිස ද, සතුරු <span class="gatha-number">30</span> පක්ෂය විනාශ වීම පිණිස ද, බොහෝ දියුණුව දැකීමට ද සුදුසු වූ ආශිර්වාදාත්මක වචන <span class="gatha-number">31</span> එසේම කීවේ ය. කුමාරයා ද ඒ බස් අසා “මට පිටත් වීමට හොබනා නැකත මේම ය” යි සිතා යමින් සිය නිවසට පැමිණියේ ය. <span class="gatha-number">32</span></p>
  <div class="subhead">ගමනේ දී සිදු වූ වික්‍රමයන්</div>
  <p>පසුව උදාර වූ පින් හා <span class="gatha-number">33</span> ප්‍රඥා ඇති ඒ රාජ කුමාරයා නොයෙක් ආකාරයෙන් ශුභ නිමිති දකිමින් සහ අසමින් නිවසින් නික්මුණේ ය. විනෝද ක්‍රීඩාවෙන් ‘රාමකල’ නම් ඇතා පසුපස දුවන්නා <span class="gatha-number">34</span> සේ වීථිය දිගේ යමින් රාත්‍රී කාලයේ නුවරින් පිටත් විය. සඳ එළිය ඇති රාත්‍රියේ යෙමින් සිටින විට, රුක් මුලෙක හිඳ විඩාව සංසිඳුවා ගනිමින් සිටි මිනිසකු දැක, ඒ කුමාරයා “පින්වත, <span class="gatha-number">35</span> තෝ කවරෙක් වෙහි ද?” යි විමසා, ඔහු මගියකු බව දැන වේගයෙන් සහ <span class="gatha-number">36</span> උස් හඬින්, “කුමන කරුණකින් තෝ මා දන්නෙහි ද?” යැයි මේ වචන කී ය. හෙතෙමේ ද බියෙන් ගල් ගැසී නිහඬව සිටියේ ය. එවිට “පරාක්‍රමබාහු ආදිපාදවරයා යයි මට කියති, තෝ කිසිසේත් බියපත් නොවේවා” යි පවසා වහා ඔහු සනසා, ආදරය <span class="gatha-number">37</span> ද කොට, “එම්බල, තා මෙහි දී දැකීම මට මහත් ලාභයක් විය; තෝ <span class="gatha-number">38</span> දැන්ම වහා කඳවුරට ගොස් ’පැරකුම්බා කුමරු සිය රටට යනු මා <span class="gatha-number">39</span> විසින් දකින ලද්දේ ය’ යන මේ පුවත කියව” යි කියා වහා ඔහු පිටත් කර යැවීය. <span class="gatha-number">40</span></p>
  <p>“මා පසුව ලුහුබඳින සේනාවක් කිමෙක් හෝ ඇද්දෝ නැද්දෝ හෝ” යි <span class="gatha-number">41</span> ඉඳිවඩමන් වැව අසල සිට බලා, පසුව එළවන බල සේනාවක් නොදැක, <span class="gatha-number">42</span> කුමාරයා එතැනින් ‘ඛාණපද්දා’ සහ ‘උද’ නම් ස්ථානයට යාමට පිටත් විය. එහිදී රළු වූ මහත් නිය ඇති, බියකරු කන් ඇති, හිරි වැටී යන හඬින් යුත් බිහිසුණු වැලහින්නක්, <span class="gatha-number">43</span> පැටවුන් ද සහිතව මහ වනය මැදදී කුමරු ඉදිරියට පැන්නා ය. ඇයව කඩුවෙන් පහර දී දෙකට වන සේ කපා, පිට පයින් <span class="gatha-number">44</span> පහර දී පැටවුන් ද දුරට විසි කොට, බියෙන් වනයට පලා යන තමන් සමඟ ආ පිරිස කැඳවාගෙන, බිය දුරු කළ කුමාරයා ඉදිරියට ගියේ ය. මත්තෙහි ගල්කඩක් පසු කරමින් යන විට, අතිශයින් <span class="gatha-number">45</span> ගොරහැඩි හඬින් කෑ ගසන ඉතා බිහිසුණු ඌරෙකු ද රළ පහරක් සේ ඉදිරියට එනු දැක ඌව ද එසේ ම මරා දැමුවේ ය. <span class="gatha-number">46</span></p>
  <div class="subhead">ඔපතාමික හි සටන සහ මිතුරන් හමුවීම</div>
  <p>ඉන් ඔබ්බට යමින් ‘දෙමළිය ගල’ නම් තැනට පැමිණි විට, <span class="gatha-number">47</span> ‘ඕපතාමික’ නම් ගමේ වැසියන්, අලුයම් කාලයේ කිසි කටයුත්තක් සඳහා කඩු ගත් අතින් යුක්තව යනු දැක, “මට පෙරාතුව මොවුන් මෙහි පැමිණ ඇත” යි <span class="gatha-number">48</span> සිතා, වේගයෙන් කඩුවෙන් පළිහට පහර දී ශබ්ද නගා, “දුෂ්ටයන් මරන්නෙමැ” යි රළු වචන කියමින්, ඒ කුමාරයා මුවන් මැදට පනින සිංහයෙකු මෙන් ඔවුන් මැදට පැන්නේ ය. දැඩි ලෙස බියට පත් ඔවුහු අත තිබූ ආයුධ බිම දමා මහා වනයට පලා ගියහ. <span class="gatha-number">49</span></p>
  <p>ඉක්බිති රාජ කුමාරයා එහි හාත්පස බලමින් සිටින විට, ඒ පලා ගිය මිනිසුන්ගෙන් ප්‍රපාතයකට වැටුණු එකෙක් දැක, ඔහු ප්‍රපාතයෙන් ගොඩට ගෙන, <span class="gatha-number">50</span> “තොපි කවුරු ද?” යි විමසීය. ඔහුගේ කටින් සත්‍ය තොරතුරු දැනගත්, කරුණාවෙන් යුක්ත වූ ඒ කුමාරයා, “තොපි කොයිනුත් බිය හැර <span class="gatha-number">51</span> සිය අවි ආයුධ ගනිව්” යැයි කියා තමාගේ ගමන ඔවුන් හට කෙළින්ම ප්‍රකාශ කොට, මඟලගමුව සමීපයෙහි රැස්ව සිටි භටයන් දැක “කියන ලද සලකුණු පරිද්දෙන් පැමිණි අය වෙති” යි <span class="gatha-number">52</span> සතුටු විය. මොවුන් විසින් පිරිවරා ගන්නා ලද හෙතෙමේ ‘දනව්වා’ නම් තැනට ගොස් එහි කලින් පැමිණ සිටි තමාගේ පිරිස හා එකතු විය. <span class="gatha-number">53</span></p>
  <div class="subhead">කිත්සිරිමේ රජුගේ සතුට සහ ඇමතිවරුන් පැමිණීම</div>
  <p>මුව දඩයම් ආදී නොයෙක් ක්‍රීඩා විනෝදයෙහි තත්පර වූ ඒ ස්වාමි දරුවා, <span class="gatha-number">54</span> ඒ මිනිසුන් සමඟ කිහිප දවසක් එහි විසී ය. එකල කිත්සිරිමේ රජ තෙමේ, තමා පාලනය කරන මිනිසුන් විසින් එවන ලද ලියුම් පතකින් තම පුතු එහි <span class="gatha-number">55</span> පැමිණි බව දැන, “කලක් සතුරන් වෙත විසූ හෙතෙමේ යම් කිසිදු උපද්‍රවයකට <span class="gatha-number">56</span> නොපැමිණ සතුරන් අතින් දුකසේ මිදුණේ ය” යි සතුටු වූයේ ය. <span class="gatha-number">57</span> “එම්බල, මාගේ ශෝකය දුරු කරන පුතුන් මාගේ මරණයට පෙරාතුව වහා මෙහි <span class="gatha-number">58</span> කැඳවාගෙන විත් දක්වව්” යැයි පස් මෙහෙකරු වර්ගයාගේ ප්‍රධාන යැයි සම්මත <span class="gatha-number">59</span> මිනිසුන් අත පඬුරු ද සහිතව සිය අතින් ලියූ ලිපි දී යැවී ය. කුමාරයා ද පැමිණි මිනිසුන් ද, එවූ පඬුරු ද දැක පියාණන් දැකීමට කැමති වී එතැනින් ‘විගම’ට ගියේ ය. <span class="gatha-number">60</span></p>
  <p>එකල ඒ කිත්සිරිමේ රජ තෙමේ පුතු එහි නතර වී සිටින බව අසා, <span class="gatha-number">61</span> “කල් ගෙවීම නොකොට ඒ තෙමේ කැඳවාගෙන ආ යුතුය” යි කියා කූඨාරාදි සභා නායකයන් ද පස් පිරිවෙන්වල මුල් වැසි තෙරුන් වහන්සේලා ද යැවී ය. ඒ කුමාරයා ඔවුන්ගෙන් තොරතුරු හා පිය රජුගේ පුවත් අසා, “යහපත් නැකතකින් <span class="gatha-number">62</span> නික්මෙන්නෙමි. තොපිත් මා සමඟ යා යුතුය” යි කියා, රම්‍ය වූ ගංගා, දිය ඇලි වැටෙන තැන් ආදියෙහි නොයෙක් ආකාරයේ ක්‍රීඩාවෙන් එහි ම වෙසෙමින් කිහිප දවසක් ගත කළේ ය. <span class="gatha-number">63</span></p>
  <div class="subhead">භටයන්ගේ බිය සහ කුමරුගේ කෝපය</div>
  <p>සභාපතියා ආදී ඇමතිවරුන් දැකීම සඳහා ඒ ඒ දෙසින් පැමිණි භටයින් දැක, <span class="gatha-number">64</span> කුමරු අනුව යන්නෝ ද කුමරු හා එක්ව ගෙන, රජු කෙරෙහි පෙර <span class="gatha-number">65</span> කළ අපරාධ මෙනෙහි කරමින් බියෙන් සහ සැකයෙන් වසඟ කරන ලද්දෝ වූහ. “නොයෙක් තැනින් මෙහි බොහෝ භටයෝ රැස් වෙති. <span class="gatha-number">66</span> ඇමැත්තන්ගේ ද මොවුන්ගේ ද සිත්හි ඇති අදහස දැනගත නොහැක; රැස් වූ මොවුහු සියල්ලෝ හාත්පසින් වටලා අප මැදි කොට ගෙන ඒ ඒ තැන <span class="gatha-number">67</span> සිටියෝ ය” යි මෙසේ ඔවුනොවුන් කතා කරමින්, එකල විමතියට පත්වූවෝ මේ පුවත රාජ කුමාරයාට ද දැන්වූහ. <span class="gatha-number">68</span></p>
  <p>“මේ සියලු අධමයෝ හැම කල්හි වූ පරිදි සර්ව ප්‍රකාරයෙන් ම <span class="gatha-number">69</span> නොසලකා, බිය නොවිය යුතු කාරණයෙහි අතිශයින් බිය දක්නා සුල්ලෝ ය. සභාපතියා දැකීමට මෙහි රැස් වූ ගම්වැසි සේනාව දකින මොවුහු, මා <span class="gatha-number">70</span> ඉදිරියෙහි බැගෑපත් වදන් කියති” යි ඒ කුමාර තෙම කිපී ඔවුන්ට මෙබඳු <span class="gatha-number">71</span> වචන කී ය. එසේ වුවත් ඔවුහු (ඇමතිවරු සහ සේනාව) ක්‍රමයෙන් ඒ ඒ අතට පලා ගියහ. කුමාරයා ද ඒ පුවත දැන, “නොයෙක් තැන මාගේ වික්‍රමය ද, එසේම බොහෝ සේ <span class="gatha-number">72</span> මා විසින් කළ ස්වකීයයන් ආරක්ෂා කිරීම ද දකින්නා වූ මේ නීචයන්ගේ සහජයෙන් එන බිය පහව නොයයි. මොවුන්ගේ මෙහි සිටීම හෝ පහව <span class="gatha-number">73</span> යාම හෝ මට කුමක් කරන්නේ ද? මෙහි සිටි කල්හි කවර නම් ජනයන් කොයි කලෙකත් කුමක් සිතන්නේ දැ?” යි සිතා එහි වෙසෙමින් මඳ කලක් ගත කළේ ය. <span class="gatha-number">74</span></p>
  <div class="subhead">රත්නාවලී බිසවගේ මැදිහත් වීම සහ පිය පුතු හමුව</div>
  <p>රත්නාවලී රාජනිය තොමෝ පුතු එහි සිටි බව ද, රජු විසින් <span class="gatha-number">75</span> යවන ලද පිරිස ඔවුන් කැටිව නොඑන බව ද අසා, “පුතු නොඅවුත් මෙසේ <span class="gatha-number">76</span> කල් ගෙවීම කරනු ලබන විට, රජුගේ සිතට ඉදින් දුකක් ඇති වී නම් එය සුදුසු නොවන්නේ ය” යි සිතා, <span class="gatha-number">77</span> “මම ම ගොස් සිය පුතු වහාම රජු වෙත ගෙනවිත් <span class="gatha-number">78</span> දක්වන්නෙමි” යි වහා රුහුණින් අවුත් ‘සක්නාතලි’ (සංඛනායක්‍ථලි) නම් නුවරට ගොස්, <span class="gatha-number">79</span> සාදරයෙන් රජු දැක, සමඟ සතුටු විය යුතු කථා නොයෙක් පරිද්දෙන් <span class="gatha-number">80</span> කොට නිමවා, රජු වෙත තමන් ආ පුවත පවසා සිටියාය. ඕ තොමෝ ඒ නුවරින් ‘විල්ගම’ට ගොස් එහි පිවිස, පුතු ද, නායක තෙරවරුන් ද, සභා නායකයා ද <span class="gatha-number">81</span> යන මොවුන් සාදරයෙන් දැක, කටයුතු දේ ගැන මොවුන් හා මැනවින් සාකච්ඡා කොට, “සෑම ආකාරයෙන්ම මෙහි ප්‍රමාද වීම නුසුදුසු ය” යි <span class="gatha-number">82</span> පවසා, ඒ කුමාරයා කැඳවාගෙන ‘බදලත්‍ථලිය’ට අවුත්, එහි වසන දේව සෙනෙවියා සමඟ ‘සක්නාතලි’ නුවරට ගොස් පිය රජු හට දැක්වූවා ය. <span class="gatha-number">83</span></p>
  <div class="subhead">මහාදිපාද තනතුර ලැබීම</div>
  <p>පසුව කිත්සිරිමේ රජ තෙමේ පුතු දැක හටගත් ප්‍රේම ඇත්තේ, එ කල්හි ප්‍රධාන ඇමතියන් ඉදිරියෙහි මෙසේ කීයේ ය: <span class="gatha-number">84</span> “ඔබලාත් මාත් මෙහි කවුරු වෙනුවෙන් සේවය කරද්ද? අවසාන කටයුතු හෝ කරද්ද?” යි විමසා, “මා සිත තුබූ ශෝක හුල අද උදුරන ලද්දේ ය. දැන් තෙපි මටම <span class="gatha-number">85</span> ලාභයයි නොසිතව්; මේ තෙමේ තොප සියල්ලගේත් පුණ්‍යෝදය නොවේ ද? මෙතැන් පටන් තෙපි සියල්ලෝම කුමරු අනුව පවතිව් ය” යි කියා ඒ සිය පුතු ඔවුන්ට පවරා දුන්නේ ය. <span class="gatha-number">86</span></p>
  <p>ඇමතියන් ඒ කුමරුගේ අණෙහි සාදරයෙන් කටයුතු කරන අතරතුර, ඒ කිත්සිරිමේ නම් රජ කලුරිය කළේ ය. දන්නා ලද ශාස්ත්‍රාගම ඇති, <span class="gatha-number">87</span> ධීර වූ ඒ කුමාර තෙමේ එකල්හි පියාගේ මරණින් හටගත් ශෝක වේගයට වසඟ නොවී, මහා ඇමති ආදී රට වැස්සන් අස්වසා, පියාගේ <span class="gatha-number">88</span> ආදාහන කෘත්‍යයන් තත්වානුරූපව කොට නිමවා, ඒ ඒ දනව්වෙහි ද එරට සීමායෙහි ද තමා විසින් හදා වඩා ගන්නා ලද දැඩි භක්තිය ඇති ඇමතියන් යෙදවීය. <span class="gatha-number">89</span></p>
  <p>පසුව ක්ෂත්‍රිය ධර්මයෙහි පණ්ඩිත වූයේ, හොබනා නැකතකින් මහාදිපාද <span class="gatha-number">90</span> පදවි පට බැඳීමේ මහෝත්සවයෙහි ලංකාවට අලංකාරයක් බඳු වූයේ, සියලු ආභරණයෙන් <span class="gatha-number">91</span> සැරසී, බලවත් වූයේ, දක්ෂයන්ට අග්‍ර වූයේ, ඇතෙකු පිට නැඟී නොයෙක් අලංකාරයෙන් හා නොයෙක් පරිද්දෙන් සරහන ලද්දා වූ බල සේනාවෙන් <span class="gatha-number">92</span> පිරී ඉතිරී ගිය නුවර, සුර රජු සුරපුර ප්‍රදක්ෂිණා කරන්නා සේ ප්‍රදක්ෂිණා කළේ ය. එකල <span class="gatha-number">93</span> මහණ බමුණු ආදීන්ගේ දිළිඳු බව නැමැති ගිනි පරම්පරාව මහත් වූ <span class="gatha-number">94</span> ධන වර්ෂාවෙන් නිවා දමා ශාන්තිය පැමිණවීය. ඒ තෙම පසුව ගජබා රජුටත්, <span class="gatha-number">95</span> මාණාභරණ රජුටත් ඒ පුවත කියන්නට සිය දූතයන් යැවී ය. <span class="gatha-number">96</span></p>
  <p>උතුම් ගුණයෙන් අනේක සාමන්ත රජවරුන්ගේ සිත් ගත්, මැනවින් කම්පනය කළ සතුරන් ඇති, පැමිණෙන ලද තියුණු තෙද ඇති ඒ මහාදිපාද තෙමේ, සකල ලෝක කුහරය ව්‍යාප්ත වූ කීර්තිය වස්තු කොට ඇත්තේ, සොඳුරු වූ නොයෙක් පැවතුම් ඇතිව ඒ නුවර විසුවේ ය.</p>
  <p>මෙතෙකින් හුදී ජනයාගේ ප්‍රසාදය හා සංවේගය පිණිස කළ මහාවංශයේ ‘මහාදිපාද මහෝත්සව’ නම් වූ සැට සත්වන පරිච්ඡේදය නිමි.</p>
  <nav class="bottom"><a class="button prev" href="3-64.html"><i class="material-icons">arrow_back</i>66. පරමණ්ඩල ප්‍රවෘත්ති නිර්ණය (විදේශ රාජ්‍ය තොරතුරු විමර්ශනය)</a><a class="button next" href="3-66.html">68. රට ස්වයංපෝෂිත කිරීම <i class="material-icons">arrow_forward</i></a></nav>
</div>
    </div>
    <div id="toast"></div>
    <script src="../common/jquery-3.4.1.min.js"></script>
    <script src="../common/clipboard.min.js"></script>
    <script src="../common/book.js"></script>
</body>
</html>