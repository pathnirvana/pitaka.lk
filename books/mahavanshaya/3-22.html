<!DOCTYPE html>
<html>
<head>
    <meta charset="UTF-8">
    <title>22. ගාමිණී කුමාර ප්‍රසූතිය - මහාවංශය</title>
    <meta name="description" content="මහාවංශය - සිංහල පරිවර්තනය">
    <meta property="og:type" content="article">
    <meta property="og:title" content="22. ගාමිණී කුමාර ප්‍රසූතිය - මහාවංශය"> <!--For facebook link previews -->
    <meta property="og:image" content="https://pitaka.lk/books/common/og-books-500x300.png">
    <meta property="og:image:type" content="image/png">
    <meta property="og:image:width" content="500">
    <meta property="og:image:height" content="300">
    <meta name="viewport" content="width=device-width, initial-scale=1">
    <meta name="apple-mobile-web-app-capable" content="yes">
    <meta name="mobile-web-app-capable" content="yes">
    <link rel="icon" type="image/png" sizes="96x96" href="../common/favicon-96x96.png">
    <link rel="stylesheet" href="../common/book.css"/>
</head>
<body>
    <div book-folder="mahavanshaya" style="width: 100%; max-width: 800pt; margin: 0pt auto; height: 100%; display: flex; flex-flow: column; align-content: center;">
        <div class="content">
  <nav class="top"><a class="button" href="../index.html"><i class="material-icons">home</i></a><i class="material-icons">navigate_next</i><a class="button" href="index.html#3-22"><i class="material-icons">toc</i>මහාවංශය</a><i class="material-icons">navigate_next</i><a class="button" href="3.html">පරිච්ඡෙද</a></nav>
  <div class="heading-bar">
    <h2>22. ගාමිණී කුමාර ප්‍රසූතිය</h2><i class="material-icons star-icon undefined" data-bookmark="{&quot;ids&quot;:[3,22],&quot;headings&quot;:[&quot;පරිච්ඡෙද&quot;,&quot;22. ගාමිණී කුමාර ප්‍රසූතිය&quot;],&quot;book&quot;:{&quot;name&quot;:&quot;මහාවංශය&quot;,&quot;folder&quot;:&quot;mahavanshaya&quot;}}">star_outline</i><i class="material-icons share-icon" file-name="3-22.html">share</i>
  </div>
  <div class="subhead">මාගම රාජ වංශය</div>
  <p><span class="gatha-number">1</span> එළාර රජු මරවා දුටුගැමුණු කුමරු රජ විය. ඒ බව ප්‍රකාශ කරනු පිණිස මේ වංශ කතාව පිළිවෙළින් මෙසේ කියනු ලැබේ. <span class="gatha-number">2</span> දේවානම්පියතිස්ස රජතුමාගේ දෙවෙනි සහෝදර වූ මහානාග නම් යුව රජ කෙනෙක් විය; ඔහු රජතුමාට ඉතා ප්‍රිය විය. <span class="gatha-number">3</span> එහෙත් රජතුමාගේ බිසව නුවණ මද තැනැත්තියක් වූ අතර, ඇය තමාගේ පුත්‍රයාට රජකම ලබා දීමට කැමති වූවාය. <span class="gatha-number">4</span> එනිසා ඇය නිරන්තරයෙන්ම යුව රජු මැරීමට කල්පනා කළාය; දිනක් වලස් වැව කරවමින් සිටි ඒ යුව රජු වෙත, ඇය විෂ යෙදූ අඹ ගෙඩියක් අඹ වට්ටියක මතුපිට තබා යැව්වාය. <span class="gatha-number">5</span> ඒ බිසවගේ බාල පුත්‍රයාද යුව රජු සමඟ ගොස් සිටි අතර, අඹ භාජනය ඇරිය සැණින්ම ඒ විෂ යෙදූ අඹ ගෙඩිය කා මරණයට පත් විය.</p>
  <p><span class="gatha-number">6</span> යුව රජතුමා එම සිද්ධිය හේතුවෙන් තමාගේ අඹුවන් සහ බල වාහන ද සමග සිය ජීවිතය රැකගනු පිණිස රුහුණු දෙසට පලා ගියේය. <span class="gatha-number">7</span> ඒ යන අතරමගදී යුව රජුගේ ගැබ් ගත් මෙහෙසිය යටාල වෙහෙර අසලදී පුතෙකු වැදුවාය; යුව රජතුමා ඒ පුතුට තම සොහොයුරාගේ නම (තිස්ස) තැබීය. <span class="gatha-number">8</span> ඉක්බිති ඒ ක්ෂත්‍රිය තෙමේ රුහුණට ගොස් මුළු රුහුණු රටටම නායකයා වී මහත් සම්පත් ඇතිව මාගමෙහි මහා විහාරය කරවීය. <span class="gatha-number">9</span> තවද හෙතෙම උඩුකඳුරු වෙහෙර ආදී වූ තවත් බොහෝ විහාර ද කරවීය.</p>
  <p><span class="gatha-number">10</span> එසේම ඒ මහානාග රජුගේ ඇවෑමෙන් ඔහුගේ පුත් යටාල තිස්ස තෙමේ රජකම් කළේය; එසේම ඔහුගේ පුත් අභය (ගෝඨාභය) තෙමේ ද රජකම් කළේය. <span class="gatha-number">11</span> ගෝඨාභයගේ පුත් වූ කාවන්තිස්ස යැයි ප්‍රසිද්ධ වූ ක්ෂත්‍රිය තෙමේ පිය රජුගේ ඇවෑමෙන් එහි රජකම් කළේය.</p>
  <div class="subhead">විහාර මහා දේවියගේ කතාව</div>
  <p><span class="gatha-number">12</span> ශ්‍රද්ධාවන්ත වූ ඒ කාවන්තිස්ස රජතුමාට කැලණි රජුගේ දියණිය වූ විහාර දේවි නම් වූ ශ්‍රද්ධා සම්පන්න කුමරියක් අගමෙහෙසිය වූවාය. <span class="gatha-number">13</span> කල්‍යාණි නගරයෙහි (කැලණියෙහි) රජ වූ තිස්ස නම් ක්ෂත්‍රියයෙක් විය; ආර්‍ය්‍ය උත්තිය නම් වූ ඔහුගේ සොහොයුරු කුමරු රජුගේ දේවිය හා සම්බන්ධයක් ඇති කර ගත්තේය. <span class="gatha-number">14</span> රජතුමා ඒ ගැන දැනගෙන කෝප වූ බැවින්, ඒ කුමරු බිය වී එතැනින් පලා ගොස් අන් තැනක විසුවේය; එනිසා ඒ ප්‍රදේශයට ඒ නම ව්‍යවහාර විය. <span class="gatha-number">15</span> පසුව ඒ ආර්‍ය්‍ය උත්තිය තෙමේ දේවියට රහස් ලියුමක් දී මහණ වෙස් ගත් මිනිසෙකු රජ මාලිගාවට යැවීය.</p>
  <p><span class="gatha-number">16</span> ඒ වෙස් වලාගත් මිනිසා රජ මාලිගාවේ දොරකඩ සිටියේය; පසුව රජගෙයි දිනපතා දන් වළඳන රහත් තෙරණුවන් වහන්සේ සමඟ කිසිවෙකුටත් නොදැනෙන ලෙස රජගෙට ඇතුළු විය. <span class="gatha-number">17</span> තෙරුන් වහන්සේ දන් වළඳා රජු සමඟ පිටත් වන විට, ඒ මිනිසා දේවිය බලා සිටියදීම ලියුම් පත බිම දැමුවේය. <span class="gatha-number">18</span> ඒ ශබ්දයෙන් රජතුමා හැරී බලා, ලියුම් පත දැක එහි තොරතුරු දැනගෙන, මෝඩ සිත් ඇති හෙයින් තෙරුන් වහන්සේ කෙරෙහිද කිපුණේය. <span class="gatha-number">19</span> හෙතෙම ක්‍රෝධයෙන් යුක්තව ඒ තෙරුන් වහන්සේ සහ ලියුම ගෙනා මිනිසා යන දෙදෙනාම මරවා මුහුදට දැම්මවීය; මේ පාප කර්මය නිසා දෙවියෝ කිපී ඒ රට මුහුදෙන් යට කළෝය.</p>
  <p><span class="gatha-number">20</span> මේ විපත දුටු රජ තෙමේ, මනා රූප සම්පත්තියෙන් හා යහපත් හැසිරීමෙන් යුත් ‘දේවී’ නම් වූ සිය දියණිය රන් ඔරුවක හිඳුවා, එහි ‘මේ රජ දියණියයි’ කියා ලියා සමුද්‍රයේ පා කර හැරියේය. <span class="gatha-number">21</span> මුහුදේ පා කර හරින ලද ඒ ඔරුව එතැනින් ගසාගෙන ගොස් රුහුණු රටේ ලංකා විහාරය අසලින් ගොඩ බැස්සේය. <span class="gatha-number">22</span> ඒ කුමරිය දුටු කාවන්තිස්ස රජතුමා ඇයව සරණ පාවාගෙන තම මෙහෙසිය බවට පත් කොට අභිෂේක කළේය. <span class="gatha-number">23</span> ඇය ලංකා විහාරය අසලින් ගොඩ බට හෙයින් ඇගේ නමට ‘විහාර’ යන්න උප පදයක් වී, ‘විහාර මහා දේවි’ යයි නම් ලද්දීය.</p>
  <div class="subhead">කුමාරයාගේ පිළිසිඳ ගැනීම</div>
  <p><span class="gatha-number">24</span> කාවන්තිස්ස රජතුමා තිස්ස මහා විහාරය ද, එසේම සිතුල් පව්ව, ගට්ඨෝවාලීය, කූටාලිය යන මේ ආදී වූ විහාරයන් ද කරවා, තෙරුවන් කෙරෙහි මනා පැහැදුණු සිතින් යුතුව හැම කල්හි සංඝයාට සිව්පසයෙන් උපස්ථාන කළේය. <span class="gatha-number">25</span> එකල්හි කොටගල නම් විහාරයෙහි, ශීලයෙන් හා ව්‍රතයෙන් යුක්ත වූ, සැමදා නානාප්‍රකාර පින්කම් කරන්නා වූ සාමණේර නමක් විසුවේය. <span class="gatha-number">26</span> උන්වහන්සේ ආකාශ චෛත්‍ය මළුවට සුවසේ නැගීම පිණිස හිණි තුනක් හා ගල් පුවරු ද තැබුවේය; පැන් දන් දුන්නේය; සංඝයාට වත්පිළිවෙත් ද කළේය. <span class="gatha-number">27</span> නිතර වෙහෙස මහන්සි වී වැඩ කිරීම නිසා ක්ලාන්ත වූ දේහ ඇති උන්වහන්සේට මහත් ආබාධයක් ඇති විය; එවිට කෙළෙහිගුණ දන්නා භික්ෂූහු සිවි ගෙයකින් උන්වහන්සේව ගෙනැවිත් තිස්සාරාමයෙහි සීලපස්ස පිරිවෙනෙහි තබාගෙන උපස්ථාන කළෝය.</p>
  <p><span class="gatha-number">28</span> මේ අතර විහාර දේවි තොමෝ මොනවට සකස් කළ රජගෙයි පෙරබත සංඝයාට මහ දන් දී, <span class="gatha-number">29</span> සන්සුන් ඉරියව්වෙන් යුතුව, <span class="gatha-number">30</span> පසුවරුවේ ගඳමල්, බෙහෙත් සහ පිළී (වස්ත්‍ර) ද ගෙන්වාගෙන ආරාමයට ගොස් සුදුසු පරිද්දෙන් සත්කාර කළාය. <span class="gatha-number">31</span> එකල්හි ඒ බිසව පෙර සේම දන් දී සංඝ ස්ථවිරයන් වහන්සේ වෙත වාඩි ගත්තාය. <span class="gatha-number">32</span> ස්ථවිරයන් වහන්සේ ඒ බිසවට දහම් දෙසමින් මෙසේ වදාළ සේක: “මේ මහා සම්පත් ඔබ විසින් ලබන ලද්දේ පෙර පින්කම් බලයෙනි; එනිසා දැනුදු පින්කම්හි ඔබ විසින් අප්‍රමාදවම කටයුතු කළ යුතුය.”</p>
  <p><span class="gatha-number">33</span> මෙසේ වදාළ කල්හි ඇය මෙසේ කීවාය: “ස්වාමීනි, මෙහි ඇති සම්පත්තිය කුමක්ද? යම් හෙයකින් අපට දරුවන් නැත්තේ නම්, ඒ හේතුවෙන් අපගේ සියලු සම්පත් වඳ (ඵල රහිත) වන්නේය.” <span class="gatha-number">34</span> ෂඩභිඥා ඇති මහා ස්ථවිරයන් වහන්සේ ඇයට පුත්‍ර ලාභය ඇති බව දැක, “දේවියනි, අර ගිලන් හෙරණන් වහන්සේ දකින්න” යැයි වදාළ සේක. <span class="gatha-number">35</span> ඒ බිසව ගොස් මරණාසන්නව සිටි ඒ හෙරණන් වහන්සේට, “මාගේ පුත් බව පැතුව මැනව, අපගේ සම්පත් මහත්ය” යි කීවාය.</p>
  <p><span class="gatha-number">36</span> උන්වහන්සේ ඊට නොකැමති බව දැනගත් මනා නුවණ ඇති බිසව, ඒ තෙරණුවන් වහන්සේ උදෙසා මහත් වූ යහපත් මල් පූජාවක් කරවා නැවතත් ආයාචනා කළාය. <span class="gatha-number">37</span> මෙසේ ද නොකැමත්තා වූ හෙරණන් වහන්සේ කැමති කරවා ගැනීම පිණිස උපායෙහි දක්ෂ වූ ඒ බිසව, නොයෙක් බෙහෙත් හා වස්ත්‍රයන් සංඝයා විෂයෙහි දන් දී නැවතත් ඒ හෙරණන් වහන්සේට ආයාචනා කළාය. <span class="gatha-number">38</span> එවිට ඒ සාමණේර තෙමේ රජ කුලයෙහි ඉපදීමට කැමැත්ත පළ කළේය.</p>
  <p><span class="gatha-number">39</span> ඇය එම ස්ථානය නොයෙක් ආකාරයෙන් අලංකාර කරවා, උන්වහන්සේට වැඳ යානාවට නැඟී ගියාය. <span class="gatha-number">40</span> සාමණේර තෙමේ එයින් චුතව (මියගොස්) යන්නා වූ ඒ දේවියගේ කුසෙහි පිළිසිඳ ගත්තේය; ඒ බව දැනගත් ඇය රිය නැවැත්වූවාය. <span class="gatha-number">41</span> ඇය ඒ පණිවිඩය රජුට දන්වා රජු සමඟ පෙරළා පැමිණියාය; ඒ දෙදෙනාම හෙරණන් වහන්සේගේ ශරීරයට කළ යුතු ආදාහන පූජා ආදිය කරවා, සන්සුන් සිත් ඇතිව එම පිරිවෙනෙහිම වසමින් නිතරම භික්ෂු සංඝයාට මහ දන් දුන්නෝය.</p>
  <div class="subhead">දේවියගේ දොළදුක සහ වේළුසුමනගේ වික්‍රමය</div>
  <p><span class="gatha-number">42</span> මහ පින් ඇති ඒ දේවියට මෙබඳු දොළදුකක් (ගැබ් පෙරළියක්) ඇති විය: ගොනෙකු පමණ විශාල මී වදයක් ඉද්දර (ඇඳ විට්ටමේ) තබාගෙන, ඇය දකුණු ඇලයෙන් යහපත් සයනයක හාන්සි වී සිට, දොළොස් දහසක් භික්ෂූන්ට දන් දී ඉතිරි වූ මී පැණි වළඳන්නට ඇය කැමති වූවාය. <span class="gatha-number">43</span> තවද එළාර රජුගේ යෝධයන් අතුරෙන් ශ්‍රේෂ්ඨයාගේ හිස සිඳ දැමූ කඩුව සේදූ ජලය, එම කැපූ හිස මත පා තබා හිඳගෙන බොන්නටත්, <span class="gatha-number">44</span> අනුරාධපුරයෙහිම මහමෙව්නා උයනේ උපුල් කෙතින් ගෙනෙන ලද්දා වූ නොමැලවුණ උපුල් මල් වඩමක් පළඳින්ටත් ඈ කැමති වූවාය.</p>
  <p><span class="gatha-number">45</span> දේවිය රජතුමාට ඒ පුවත කීවාය; රජ තෙමේ නිමිති කියන්නන් විචාළේය. <span class="gatha-number">46</span> එය ඇසූ නෛමිත්තිකයෝ, “දේවියගේ පුත්‍ර තෙමේ ද්‍රවිඩයන් මරා ලක්දිව එක් සේසත් කොට බුදු සසුන බබුළුවන්නේය” යි කීවුය. <span class="gatha-number">47</span> “යමෙක් මෙබඳු මී වදයක් පෙන්වා දෙන්නේ නම් ඔහුට රජතුමා මෙබඳු සම්පත් දෙන්නේය” යි රජ තෙමේ රට පුරා ප්‍රසිද්ධ කරවීය. <span class="gatha-number">48</span> ගොළු මුහුදේ වෙරළ සමීපයෙහි මී පැණි පිරී තිබූ, මුනින් නමා වසන ලද ඔරුවක් වැනි මී වදයක් දැක, දනව් වැසි මිනිසෙක් ඒ බව රජතුමාට කීවේය. <span class="gatha-number">49</span> රජ තෙමේ දේවිය එම ස්ථානයට කැඳවාගෙන ගොස් මොනවට සකස් කළ මණ්ඩපයක හිඳුවා, ඇය කැමති පරිදි මී පැණි වැළඳවීය. <span class="gatha-number">50</span> (ඉතිරි මී පැණි සංඝයාට පූජා කළේය).</p>
  <p><span class="gatha-number">51</span> රජ තෙමේ බිසවුන්ගේ ඉතිරි දොළදුක සපයනු පිණිස ‘වේළුසුමන’ නම් යෝධයා මෙහෙයවීය. <span class="gatha-number">52</span> ඒ තෙමේ අනුරාධපුරයට ගොස්, එහි රජුගේ මඟුල් අශ්වයා බලාගන්නා අස් ගොව්වා සමඟ මිතුරු වී, සැම කල්හි ඔහුගේ කටයුතු වලට උදව් කළේය. <span class="gatha-number">53</span> ඒ අස් ගොව්වා තමාට හිතවත් බව දැනගත් ඔහු, පෙරවරුවෙහිම උපුල් මල් හා කඩුව කොළොම් ඔය තෙර සඟවා තබා, සැක නැත්තේ අශ්වයා ගෙන ගොස් ඌ පිට නැඟී ගත්තේය. <span class="gatha-number">54</span> පසුව මල් සහ කඩුව ගෙන, “මම කාවන්තිස්ස රජුගේ වේළුසුමන යෙමි; සමර්ථ වූයේ නම් මා අල්ලා ගනිව්” යැයි තමා ගැන දන්වා අශ්ව වේගයෙන් පලා ගියේය.</p>
  <p><span class="gatha-number">55</span> එළාර රජ ඒ අසා ඔහු අල්ලා ගැනීම පිණිස මහා යෝධයෙකු මෙහෙයවීය; ඒ තෙමේ දෙවෙනි අශ්වයා යයි සම්මත අසු පිට නැඟී ඔහු ලුහුබැන්දේය. <span class="gatha-number">56</span> වේළුසුමන තෙමේ වන ළැහැබක් ඇසුරු කරගෙන අසු පිටම හිඳගෙන, පිටුපසින් එන්නා වූ ඔහුට කඩුව ඇද දික් කළේය. <span class="gatha-number">57</span> වේගයෙන් අශ්වයා එලවාගෙන ආ ඒ යෝධයාගේ හිස එවිට කඩුවට කැපී වෙන් විය. අශ්වයන් දෙදෙනා ද, කැපූ හිස ද ගෙන වේළුසුමන සවස් වේලෙහි මාගමට පැමිණියේය. <span class="gatha-number">58</span> දේවිය ඒ දොළදුක ද රිසි සේ වින්දාය; රජ තෙමේ යෝධයාට සුදුසු පරිද්දෙන් සත්කාර කළේය.</p>
  <div class="subhead">ගැමුණු කුමරුගේ උපත සහ නම් තැබීම</div>
  <p><span class="gatha-number">59</span> ඒ බිසව සුදුසු කල්හි පින්වත් උතුම් පුතෙකු වැදුවාය; එයින් රජ කුලයෙහි මහත් ආනන්දයක් විය. <span class="gatha-number">60</span> ඒ කුමරහුගේ පුණ්‍යානුභාවයෙන් එදිනම නානා රත්නයන්ගෙන් සම්පූර්ණ නැව් හතක් නොයෙක් රටවලින් පැමිණියේය. <span class="gatha-number">61</span> එම කුමරහුගේ පින් තෙදින් ඡද්දන්ත කුලයෙන් ඇත් පැටවෙකු ගෙනැවිත් ඇතෙක් මෙහි තබා පලා ගියේය; තොටුපළ විල අසල පඳුරු අතර සිටියා වූ ඒ ඇත් පැටවා දැක, ‘කණ්ඩුල’ නම් බිලිවැද්දා රජහට දැන්වීය. <span class="gatha-number">62</span> එකෙණෙහි රජ තෙමේ ඇතුන් බඳින්නන් යවා ඒ ඇත් පැටවා ගෙන්වා පෝෂණය කරවීය. <span class="gatha-number">63</span> කණ්ඩුල නම් තැනැත්තා විසින් දුටු හෙයින් ඒ ඇතා ‘කණ්ඩුල’ නම් විය. <span class="gatha-number">64</span> රන් බඳුන් ආදියෙන් පිරුණා වූ නැව් මෙහි පැමිණියේ යැයි ද රජහට දැන්වීය; <span class="gatha-number">65</span> රජ තෙමේ ඒ වස්තුව ගෙන්වා ගත්තේය.</p>
  <p><span class="gatha-number">66</span> කුමරහුට නම් තබන මඟුල් උත්සවයේදී රජ තෙමේ දොළොස් දහසක් භික්ෂූ සංඝයාට ආරාධනා කළේය. <span class="gatha-number">67</span> එවිට රජු මෙසේ සිතුවේය: “මෙසේ ඉදින් මාගේ පුතු මුළු ලක්දිව එක්සත් කොට රජය ගෙන බුදු සසුන බබුළුවන්නේ නම්, අටතුරා දහසක් (1008) භික්ෂූන් වහන්සේලාම ඇතුළු වෙත්වා! <span class="gatha-number">68</span> සියල්ලෝ පාත්‍රා උඩුකුරු කොට ගෙන සිවුරු පොරවත්වා! පළමුව දකුණු පය එළිපත්තෙන් ඇතුළු කොට තබත්වා! එක් කුඩයකින් යුත් ඩබරාව (පැන් කෙණ්ඩිය) බැහැර ලත්වා! <span class="gatha-number">69</span> ගෝතම නම් ස්ථවිර තෙමේම මාගේ පුතු පිළිගනීවා! උන්වහන්සේම තිසරණ පන්සිල් දෙන සේක්වා!”</p>
  <p><span class="gatha-number">70</span> සියල්ල රජු සිතූ ලෙසම සිදුවිය; සියලු නිමිති දැක සතුටු සිත් ඇති මිහිපල් තෙමේ සංඝයාට කිරිබත් දන් දී, පුතුට නම් තබන්නේ මාගම්හි ප්‍රධාන බව ද, සිය පියාගේ නම ද යන දෙක එක් කොට ‘ගාමිණී අභය’ කියා නම් තැබුවේය. <span class="gatha-number">71</span> එයින් නව වන දින මාගම රජු දේවිය හා එක්ව විසුවේය. <span class="gatha-number">72</span> ඒ බිසව එයින් ගැබ් ගත්තාය; සුදුසු කල උපන් කුමරහුට රජ තෙමේ ‘තිස්ස’ යැයි නම් කළේය.</p>
  <div class="subhead">කුමාරවරුන්ගේ ප්‍රතිඥාව</div>
  <p><span class="gatha-number">73</span> දරු දෙදෙනා මහ පෙරහරින් වැඩුණෝය. දෙදෙනාටම බත් කවන මඟුල් දවස්හි, දරුවන් කෙරෙහි ස්නේහ ඇති රජතුමා පන් සියයක් භික්ෂූන්ට කිරිබත් දන් දුන්නේය. <span class="gatha-number">74</span> උන්වහන්සේලා විසින් දානයෙන් අඩක් වැළඳූ කල්හි, ඉන් මිටක් මිටක් ඉල්ලා ගෙන රන් තැටියක දමා, මිහිපල් තෙමේ දේවිය සමඟ එක්ව මෙසේ කීවේය: <span class="gatha-number">75</span> “දරුවෙනි, ඉදින් තොපි යම් දිනෙක සම්මා සම්බුදුන්ගේ සසුන අත්හරින්නේ නම්, තොපගේ කුසට යන මේ ආහාරය නොදිරාවා!” යි පවසා <span class="gatha-number">76</span> ඔවුන්ට කැවීය. <span class="gatha-number">77</span> ඒ රජ කුමරුවෝ දෙදෙනා කී කරුණෙහි අර්ථය දැන, තුටු සිත් ඇත්තෝ ඒ කිරිබත අමෘතයක් සේ වැළඳූහ.</p>
  <p><span class="gatha-number">78</span> ඒ කුමරුවන් දස දොළොස් හැවිරිදි වූ කල්හි ඔවුන් විමසනු කැමති වූ රජ තෙමේ, පෙර කී පරිද්දෙන්ම භික්ෂූන් වළඳවා, උන්වහන්සේලාගේ ඉඳුල් බත් තැටියකින් ගෙන්වා ඒ කුමරුවන් වෙත තැබ්බවීය. <span class="gatha-number">79</span> ඉන්පසු බත් පිඩ තුන් කොටසක් කරවා, “දරුවෙනි! ‘අප කුල දෙවි වූ භික්ෂූන් කෙරෙහි අපි කිසි කලෙක කලකිරුණෝ නොවන්නෙමුය’ යි සිතා මේ කොටස අනුභව කරව්” යයි කීවේය. <span class="gatha-number">80</span> කුමරුවෝ එය අනුභව කළහ. <span class="gatha-number">81</span> නැවතත්, “තොපි සොහොයුරන් දෙදෙනා හැම කල්හි ඔවුනොවුන්ට ද්‍රෝහී නොවන්නෙමුය යි සිතා මේ කොටස අනුභව කරව්” යයි කීවේය. <span class="gatha-number">82</span> දෙදෙනාම ඒ කොටස් දෙක අමෘතයක් සේ අනුභව කළෝය.</p>
  <p><span class="gatha-number">83</span> පසුව, “ ‘දෙමළුන් හා යුද්ධ නොකරන්නෙමුය’ යි සිතා මේ කොටස අනුභව කරව්” යයි කී කල්හි, ඒ තිස්ස කුමරයා ආහාරය අතින් විසි කළේය. <span class="gatha-number">84</span> ගැමුණු කුමාරයා ද බත් පිඬ විසි කර දමා ඇඳට ගියේය; ඔහු අත් පා හකුළුවා ගෙන ඇඳෙහි වැතිර ගත්තේය. <span class="gatha-number">85</span> දේවිය ගොස් ගැමුණු කුමරු සතුටු කරමින්, “දරුව, අත් පා දිග හැර ඇඳෙහි සැප සේ කුමකින් නොනිදයි දැ?” යි මෙසේ ඇසුවාය. <span class="gatha-number">86</span> එවිට ඒ තෙමේ, “ගඟින් එහා පැත්තේ දෙමළුය, මේ පැත්තේ මහා ගොළු මුහුදය; එසේ තිබියදී මම කෙසේ නම් අත් පා දිගු කොට නිදම් දැ?” යි කීවේය. ඒ කුමරහුගේ අදහස අසා රජතුමා නිහඬ විය.</p>
  <p><span class="gatha-number">87</span> ඒ කුමරු ක්‍රමයෙන් වැඩෙන්නේ පින්, යශස් සහ ධෛර්‍ය්‍ය ඇතිව, තේජස්, බල, පරාක්‍රමයෙන් යුක්තව සොළොස් (16) හැවිරිදි විය. <span class="gatha-number">88</span> සත්ත්වයෝ සංසාර ගමන ඉතා චංචල කල්හි තමන් කළ සිත් පින් හේතු කොට ගෙන රුචි පරිද්දෙන් මනුෂ්‍යාදී ගතියකට පැමිණෙති; නුවණැත්තේ මෙසේ මේ බව දැන කුසල් රැස් කිරීමෙහි මහත් ආදරයක් හෝ ගෞරවයක් ඇති කර ගන්නේය.</p>
  <p>මෙතෙකින් හුදී ජනයාගේ පහන් සංවේගය පිණිස කළ මහාවංශයෙහි ‘ගාමණී කුමාර ප්‍රසූති’ නම් වූ විසි දෙවන පරිච්ඡේදය නිමි.</p>
  <nav class="bottom"><a class="button prev" href="3-21.html"><i class="material-icons">arrow_back</i>21. පස් රජුන් සහ එළාර රජුගේ ධර්මිෂ්ඨ බව</a><a class="button next" href="3-23.html">23. යෝධයන් ලැබීම <i class="material-icons">arrow_forward</i></a></nav>
</div>
    </div>
    <div id="toast"></div>
    <script src="../common/jquery-3.4.1.min.js"></script>
    <script src="../common/clipboard.min.js"></script>
    <script src="../common/book.js"></script>
</body>
</html>