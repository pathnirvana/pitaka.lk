<!DOCTYPE html>
<html>
<head>
    <meta charset="UTF-8">
    <title>27. ලෝවාමහාපාය කිරීම - මහාවංශය</title>
    <meta name="description" content="මහාවංශය - සිංහල පරිවර්තනය">
    <meta property="og:type" content="article">
    <meta property="og:title" content="27. ලෝවාමහාපාය කිරීම - මහාවංශය"> <!--For facebook link previews -->
    <meta property="og:image" content="https://pitaka.lk/books/common/og-books-500x300.png">
    <meta property="og:image:type" content="image/png">
    <meta property="og:image:width" content="500">
    <meta property="og:image:height" content="300">
    <meta name="viewport" content="width=device-width, initial-scale=1">
    <meta name="apple-mobile-web-app-capable" content="yes">
    <meta name="mobile-web-app-capable" content="yes">
    <link rel="icon" type="image/png" sizes="96x96" href="../common/favicon-96x96.png">
    <link rel="stylesheet" href="../common/book.css"/>
</head>
<body>
    <div book-folder="mahavanshaya" style="width: 100%; max-width: 800pt; margin: 0pt auto; height: 100%; display: flex; flex-flow: column; align-content: center;">
        <div class="content">
  <nav class="top"><a class="button" href="../index.html"><i class="material-icons">home</i></a><i class="material-icons">navigate_next</i><a class="button" href="index.html#3-27"><i class="material-icons">toc</i>මහාවංශය</a><i class="material-icons">navigate_next</i><a class="button" href="3.html">පරිච්ඡෙද</a></nav>
  <div class="heading-bar">
    <h2>27. ලෝවාමහාපාය කිරීම</h2><i class="material-icons star-icon undefined" data-bookmark="{&quot;ids&quot;:[3,27],&quot;headings&quot;:[&quot;පරිච්ඡෙද&quot;,&quot;27. ලෝවාමහාපාය කිරීම&quot;],&quot;book&quot;:{&quot;name&quot;:&quot;මහාවංශය&quot;,&quot;folder&quot;:&quot;mahavanshaya&quot;}}">star_outline</i><i class="material-icons share-icon" file-name="3-27.html">share</i>
  </div>
  <div class="subhead">රන් පතේ ලියැවුණු අනාවැකිය</div>
  <p><span class="gatha-number">1</span> ඉක්බිති ඒ රජතුමා (දුටුගැමුණු රජ) ප්‍රසිද්ධ වූ ද, මනාව අසන ලද්දා වූ ද, ඒ (පැරණි) පුවත විශේෂයෙන් සිහිපත් කළේය. <span class="gatha-number">2</span> “ලංකාද්වීපය පැහැද වූ මහා පින් ඇති මහින්ද ස්ථවිරයන් වහන්සේ, සෑම කල්හි පවිත්‍ර වූ ප්‍රඥාවෙන් විනිශ්චය කොට, මාගේ මුත්තණු වූ (දෙවන පෑ තිස්) රජතුමාට මෙසේ වදාළ සේක.</p>
  <p><span class="gatha-number">3</span> ’ඔබගේ මුණුබුරු වූ, දුටුගැමුණු යන නමින් යුක්ත වූ, මහා පින් ඇති රජෙක් අනාගතයෙහි පහළ වන්නේය; හෙතෙම මනෝහර වූ එකසිය විසි රියන් උස් වූ <span class="gatha-number">4</span> ස්වර්ණමාලී නම් මහා ස්තූපය කරවන්නේය. නැවත ද නානා රත්නයෙන් අලංකාර කරන ලද නව මහලකින් යුත් ලෝහ ප්‍රාසාදයක් වන පොහොය ගෙයක් ද කරවන්නේය’ යනුවෙනි.”</p>
  <p><span class="gatha-number">5</span> පෘථිවියට අධිපති වූ රජතුමා මෙසේ සිතා, මීට පෙර මෙසේ ලියා තබන ලද්දක් ඇත්දැයි සොයා බලන්නේ, රජ මාළිගයේ කරඬුවක තිබුණා වූ රන් පටක් ලැබ එහි වූ ලේඛනය කියවූයේය. <span class="gatha-number">6</span> එහි මෙසේ ලියා තිබුණි: “තව වර්ෂ එකසිය හතළිහක් ගිය තැන අනාගතයෙහි කාවන්තිස් මහරජුගේ පුත්‍ර වූ දුටුගැමුණු නම් <span class="gatha-number">7</span> නිරිඳෙක් තෙම, මේ මේ දේවල් ද මෙසේ කරවන්නේය.” මේ ලියවිල්ල කියවන ලද්ද අසා සතුටු වූ රජතුමා, “බොහෝ යහපතැ” යි ප්‍රීති බස් පවසා අත්පොළසන් දුන්නේය.</p>
  <div class="subhead">දිව්‍ය විමානයක සැලැස්ම සෙවීම</div>
  <p><span class="gatha-number">8</span> ඉක්බිති පසු දින උදෑසන ම යහපත් වූ මහමෙවුනා උයනට පැමිණ භික්ෂූ සංඝයා රැස් කරවා, “නුඹ වහන්සේලාට මම දිව්‍ය මන්දිරයකට සමාන වූ ප්‍රාසාදයක් කරවන්නෙමි. <span class="gatha-number">9</span> එබැවින් දිව්‍ය විමානයකට (කෙනෙකු) යවා එහි ආකාරය දැක්වෙන සිතියමක් මට ගෙන්වා දෙන සේක්වා” යි රජතුමා කීයේය. <span class="gatha-number">10</span> එවිට භික්ෂූ සංඝයා වහන්සේ රහතන් වහන්සේලා අට නමක් එහි (දිව්‍ය ලෝකයට) යැවූ සේක.</p>
  <p><span class="gatha-number">11</span> අතීතයෙහි කාශ්‍යප සර්වඥයන් වහන්සේගේ කාලයෙහි අශෝක නම් බ්‍රාහ්මණයෙක් තෙම, ‘සංඝයාට නිතර දන් දෙව’ යි භරණී නම් දාසියට කී අතර, ඇය ද ලහබත් අටක් සකස් කොට සංඝයාට පිරිනැමුවාය. <span class="gatha-number">12</span> ඕ තොමෝ ඒ බත් මැනවින් සකස් කොට ජීවිතාන්තය දක්වා දී, එයින් චුත වී ගොස් සිත්කළු වූ යහපත් වූ ආකාශස්ථ විමානයක උපන්නීය. <span class="gatha-number">13</span> ඇය සෑම කල්හි දිව්‍ය අප්සරාවන් දහසක් විසින් පිරිවරා ගන්නා ලද්දී වූවාය.</p>
  <div class="subhead">භරණී දේවතාවියගේ විමානය</div>
  <p><span class="gatha-number">14</span> ඇයගේ රත්න ප්‍රාසාදය දොළොස් යොදුනක් උස් විය; වට ප්‍රමාණය යොදුන් හතළිස් අටක් විය; එය කූටාගාර (කුළු ගෙවල්) දහසකින් සරසන ලද නව මහල් විමානයක් විය. <span class="gatha-number">15</span> ගබඩා දහසකින් සමන්විත වූ ඒ විමානය, සතර දිශාවට මුහුණ ලා බබළන්නේය. <span class="gatha-number">16</span> එහි දහසක් මනාව පිහිටි සිව් මැදුරු කවුළු නැමැති නෙත් ඇත්තේය; එය කුඩා ඝණ්ඨා දැල් සහිත වූ කොරොස් (පිළිකඩ) වලින් ද සෑදූම් ලද්දේය.</p>
  <p><span class="gatha-number">17</span> ඒ ප්‍රාසාදය මැද අම්බලට්ඨික නම් ප්‍රාසාදයක් පිහිටියේය; එය ඔසවන ලද ධජයන්ගෙන් ගැවසී ගත් අතර හාත්පසින් ම පෙනෙන්නේය. <span class="gatha-number">18</span> තව්තිසා දෙව්ලොව බලා වැඩම කරන්නා වූ ඒ රහතන් වහන්සේලා ඒ ප්‍රාසාදය දැක, දෑඟුලෙන් (රත් සායම් විශේෂයකින්) වස්ත්‍රයක් මත <span class="gatha-number">19</span> ඒ විමානයේ ආකාරය සිතියම් කොට ගෙන, එතැනින් නැවතී ආපසු වැඩම කොට <span class="gatha-number">20</span> ඒ වස්ත්‍රය සංඝයාට දැක්වූහ. සංඝයා වහන්සේ ඒ වස්ත්‍රය රැගෙන රජු වෙත යැවූ සේක.</p>
  <div class="subhead">ලෝවාමහාපායේ නිර්මාණය</div>
  <p>ඒ සිතියම දැක සතුටු සිත් ඇත්තා වූ රජතුමා, උතුම් වූ ආරාමයට පැමිණ ඒ සිතියමේ ආකාරයට උතුම් වූ ලෝහ ප්‍රාසාදය කරවූයේය. <span class="gatha-number">21</span> භෝග සම්පත් ඇති ඒ නරේන්ද්‍ර තෙම, ප්‍රාසාදයේ වැඩ ආරම්භ කරන කාලයෙහි ම සතර දොරටුවෙහි අට ලක්ෂයක් කහවණු තැබ්බ වූයේය. <span class="gatha-number">22</span> එහි දොරක් පාසා දහස් ගණන් රෙදි පොදි ද, සීනි, තල තෙල්, සකුරු සහ මී පැණි පිරවූ නොයෙක් සැළි ද තැබ්බ වූයේය.</p>
  <p><span class="gatha-number">23</span> “මෙහි නොමිලයේ කරන කර්මයක් (වැඩක්) නොකට යුතුය” යි කියා, කළ වැඩ අගය කරවා ඒ කම්කරුවන්ට <span class="gatha-number">24</span> වැටුප් මිල ලබා දුන්නේය. ප්‍රාසාදයේ එක එක පැත්ත රියන් දහස බැගින් (දිගින්) වූයේය; <span class="gatha-number">25</span> සතර දොරටු ඇති ඒ ප්‍රාසාදය උසින් ද එපමණ ම (රියන් දහසක්) වූයේය. ඒ ශ්‍රේෂ්ඨ වූ ප්‍රාසාදයෙහි මහල් නවයක් විය.</p>
  <p>එක් එක් මහලෙහි කුළු ගෙවල් සියයක් බැගින් විය. <span class="gatha-number">26</span> සියලු කුළු ගෙවල් රිදීයෙන් නිමවන ලද්දේය; ඒ කූටාගාරවලට සම්බන්ධ වූ පබළු පිළිකඩ (කොරොස්) නානාවිධ රත්නයෙන් සාදන ලද්දේය. <span class="gatha-number">27</span> ඒ පිළිකඩවලට සම්බන්ධ වූ පියුම් මෝස්තර ද නානාවිධ රත්නයෙන් විචිත්‍ර විය; <span class="gatha-number">28</span> ඒ වේදිකාවෝ රිදීයෙන් කළ කුඩා ඝණ්ඨා පෙළකින් වට කරන ලද්දාහ. ඒ ප්‍රාසාදයෙහි මනා කොට සදන ලද ගබඩා දහසක් නානාවිධ රත්නයන් ඔබ්බවා නිමවන ලද්දේය; ඒවා සිව් මැදුරු කවුළු නැමැති නෙත් ඇති විය.</p>
  <div class="subhead">රත්න මණ්ඩපය සහ සිංහාසනය</div>
  <p><span class="gatha-number">29</span> ඒ නරේන්ද්‍ර තෙම වෛශ්‍රවණ දිව්‍ය රාජයාගේ ‘නාරි වාහන’ නම් යානාවේ ස්වභාවය අසා, එබඳු වූ රත්න මණ්ඩපයක් ප්‍රාසාද මධ්‍යයෙහි කරවූයේය. <span class="gatha-number">30</span> මේ මණ්ඩපය සිංහ, ව්‍යාඝ්‍ර ආදී රූපයන්ගෙන් ද, දේවතා රූපයන්ගෙන් ද යුක්ත වූ රුවන්මුවා ටැඹින් අලංකෘත වූයේය. <span class="gatha-number">31</span> මෙහි මණ්ඩපය කෙළවර හාත්පසින් මුතු දැලින් වට කරන ලද්දා වූ, පෙර කියන ලද පරිදි වූ පබළු වේදිකාවක් ද විය.</p>
  <p>සප්ත විධ රත්නයෙන් විචිත්‍ර වූ මණ්ඩපයාගේ <span class="gatha-number">32</span> මධ්‍යයෙහි රම්‍ය වූ පළිඟු අතුළ, සිත්කළු වූ උතුම් පර්යංකයක් (පළඟක්) පිහිටුවන ලද්දේය. <span class="gatha-number">33</span> මේ පළඟෙහි ඇත් දළ කැටයම්වලින් නිම කරන ලද පිට අටුවක් (හේත්තු වන කොටසක්) ද, රනින් නිම කරන ලද හිරු මඬලක් හා රිදියෙන් නිම කරන ලද සඳ මඬලක් ද, <span class="gatha-number">34</span> මුතු පෙළින් නිම කරන ලද තාරකා රූප ද පිහිටුවන ලදහ.</p>
  <p>ඒ ඒ තැන සුදුසු පරිද්දෙන් නානා රත්නමය වූ නෙලුම් මල් ද, එහි ම රන් ලිය අතර ජාතක කථා ද <span class="gatha-number">35</span> සටහන් කරන ලද්දේය. ඉතා වටිනා පහස ඇති, අතිශයින් සිත්කළු වූ ඒ පළඟෙහි තබන ලද ශෝභාමත් වූ දන්තමය (ඇත් දළින් කළ) <span class="gatha-number">36</span> විජිනිපත (වාත පත) සිත්කළු විය. එහි පළිඟු අතුල මතුයෙහි පබළු පාදුකාවක් පිහිටියේය. <span class="gatha-number">37</span> පළඟ මතුයෙහි රිදී මිටකින් යුක්ත වූ සේසත බැබළුණේය.</p>
  <p>මෙම ඡත්‍රයාගේ (සේසතේ) කෙළවර සප්ත විධ රත්නයෙන් කරන ලද අෂ්ට මංගලික රූපයෝ ද, <span class="gatha-number">38</span> මැණික් සහ මුතු අතරින් පතර යෙදූ සිව්පා සතුන්ගේ රූප පේළි ද වූහ. ඡත්‍රයාගේ කෙළවර එල්බුණා වූ රිදී මිණි ගෙඩි පේළි ද විය. <span class="gatha-number">39</span> ප්‍රාසාදය, ඡත්‍රය, පර්යංකය සහ මණ්ඩපය යන මේ සියල්ල අනර්ඝ වටිනාකමින් යුක්ත විය. සුදුසු පරිද්දෙන් ඉතා වටිනා ඇඳ පුටු ද පැනවූයේය.</p>
  <div class="subhead">පූජා මහෝත්සවය</div>
  <p><span class="gatha-number">40</span> එසේම බුමුතුරුණු ද, ඉතා වටිනා පලසක් ද විය; ඒ ප්‍රාසාදයෙහි රනින් නිමවන ලද දොවනය සඳහා ජලය තබන සැළි ද, කිණිසි (කොතළ) ද වූයේය. <span class="gatha-number">41</span> ප්‍රාසාදයෙහි පරිභෝජනය සඳහා වූ සෙසු බඩු ගැන කියනුම කවරේ ද? සතර දොරටු කො‍ටු ඇත්තා වූ, මනරම් වූ ප්‍රාකාරයෙන් වට කරන ලද්දා වූ ඒ ප්‍රාසාදය, <span class="gatha-number">42</span> තව්තිසා දෙව්ලොව සුධර්මා නම් දිව්‍ය සභාව මෙන් සරසන ලද්දේ විය.</p>
  <p>මේ ප්‍රාසාදය තඹ ලෝහ උළු වලින් වසන ලද්දේය; එහෙයින් ඒ <span class="gatha-number">43</span> ප්‍රාසාදයට ‘ලෝහ ප්‍රාසාදය’ යන නාමය විය. ඒ නරේන්ද්‍ර තෙම ලෝවාමහාපාය නිම වූ කල්හි සංඝයා වහන්සේ රැස් කරවූයේය. <span class="gatha-number">44</span> මිරිස්වැටි විහාර පූජාවෙහි දී මෙන් සංඝයා වහන්සේ රැස් වූ සේක.</p>
  <p>පළමුවැනි මහලෙහි පෘථග්ජන භික්ෂූහු ම සිටියහ; දෙවැනි මහලෙහි ත්‍රිපිටකධර භික්ෂූහු සිටියහ. <span class="gatha-number">45</span> සෝවාන් ආදී වූ ආර්යයන් වහන්සේලා වනාහි තුන්වැනි මහල ආදී වූ එක් එක් මහලෙහි වැඩ සිටියෝය; උඩ සිව් මහලෙහි රහතන් වහන්සේලා ම වැඩ සිටියහ.</p>
  <p><span class="gatha-number">46</span> නරේන්ද්‍ර තෙම දක්ෂිණෝදකය (පැන්) පෙරටු කොට ප්‍රාසාදය සංඝයාට පූජා කර දී, පෙර මිරිස්වැටි විහාර පූජාවේ දී දුන් මහ දන් මෙන් සත් දවසක් මුළුල්ලෙහි මහා දන් දුන්නේය. <span class="gatha-number">47</span> මහා පරිත්‍යාග ඇත්තා වූ නරේන්ද්‍රයා විසින් ප්‍රාසාද පූජාවෙහි දී පරිත්‍යාග කරන ලද වස්තූන් (අනර්ඝ වස්තූන් හැර) තිස් කෙළක් (කෝටි තිහක්) කහවණු අගනා ඒවා විය.</p>
  <p><span class="gatha-number">48</span> නිස්සාර වූ වස්තුවෙන් රැස් කිරීමෙහි විශේෂ වූ සාරය දානය වශයෙන් යහපත් ප්‍රඥා ඇත්තා වූ යම් ජන කෙනෙක් ප්‍රමාණ කෙරෙත් ද, සත්වයන්ගේ යහපත පරම අභිලාෂය කර ගත්තා වූ ඒ ජනයෝ, පහ වූ සිත් ඇලීම් ඇති ව මෙසේ විපුල වූ දානය දෙන්නාහුය.</p>
  <p>මෙතෙකින් හුදී ජනයා පහන් කරවන සහ සංවේගය උපදවන මහාවංශයේ ‘ලෝහපාසාද මහා’ නම් වූ විසි හත්වැනි පරිච්ඡේදය නිමි.</p>
  <nav class="bottom"><a class="button prev" href="3-26.html"><i class="material-icons">arrow_back</i>26. මිරිසවැටි විහාර පූජාව</a><a class="button next" href="3-28.html">28. මහා සෑයට අවශ්‍ය ද්‍රව්‍ය ලැබීම <i class="material-icons">arrow_forward</i></a></nav>
</div>
    </div>
    <div id="toast"></div>
    <script src="../common/jquery-3.4.1.min.js"></script>
    <script src="../common/clipboard.min.js"></script>
    <script src="../common/book.js"></script>
</body>
</html>