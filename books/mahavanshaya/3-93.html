<!DOCTYPE html>
<html>
<head>
    <meta charset="UTF-8">
    <title>97. විමලධර්මසූරිය සහ නරේන්ද්‍රසිංහ රාජ්‍ය සමය - මහාවංශය</title>
    <meta name="description" content="මහාවංශය - සිංහල පරිවර්තනය">
    <meta property="og:type" content="article">
    <meta property="og:title" content="97. විමලධර්මසූරිය සහ නරේන්ද්‍රසිංහ රාජ්‍ය සමය - මහාවංශය"> <!--For facebook link previews -->
    <meta property="og:image" content="https://pitaka.lk/books/common/og-books-500x300.png">
    <meta property="og:image:type" content="image/png">
    <meta property="og:image:width" content="500">
    <meta property="og:image:height" content="300">
    <meta name="viewport" content="width=device-width, initial-scale=1">
    <meta name="apple-mobile-web-app-capable" content="yes">
    <meta name="mobile-web-app-capable" content="yes">
    <link rel="icon" type="image/png" sizes="96x96" href="../common/favicon-96x96.png">
    <link rel="stylesheet" href="../common/book.css"/>
</head>
<body>
    <div book-folder="mahavanshaya" style="width: 100%; max-width: 800pt; margin: 0pt auto; height: 100%; display: flex; flex-flow: column; align-content: center;">
        <div class="content">
  <nav class="top"><a class="button" href="../index.html"><i class="material-icons">home</i></a><i class="material-icons">navigate_next</i><a class="button" href="index.html#3-93"><i class="material-icons">toc</i>මහාවංශය</a><i class="material-icons">navigate_next</i><a class="button" href="3.html">පරිච්ඡෙද</a></nav>
  <div class="heading-bar">
    <h2>97. විමලධර්මසූරිය සහ නරේන්ද්‍රසිංහ රාජ්‍ය සමය</h2><i class="material-icons star-icon undefined" data-bookmark="{&quot;ids&quot;:[3,93],&quot;headings&quot;:[&quot;පරිච්ඡෙද&quot;,&quot;97. විමලධර්මසූරිය සහ නරේන්ද්‍රසිංහ රාජ්‍ය සමය&quot;],&quot;book&quot;:{&quot;name&quot;:&quot;මහාවංශය&quot;,&quot;folder&quot;:&quot;mahavanshaya&quot;}}">star_outline</i><i class="material-icons share-icon" file-name="3-93.html">share</i>
  </div>
  <div class="subhead">විමලධර්මසූරිය රජුගේ රාජ්‍ය පාලනය</div>
  <p>ඉක්බිතිව ඒ රාජසිංහ රජුගේ පුත්‍ර වූ, ශ්‍රද්ධාව නමැති ගුණාභරණයෙන් යුක්ත වූ, රත්නත්‍රය කෙරෙහි ඉමහත් භක්තියෙන් (මත්වයෙන්) යුතු වූ විමලධර්මසූරිය නම් <span class="gatha-number">1</span> කුමාරයා රජ බවට පත් වූයේය. ගුණ නමැති ආභරණයෙන් සැරසුණු ඒ නරේන්ද්‍රයා මදුරා පුරයෙන් පියරජු විසින් ගෙන්වා දෙන ලද රාජකන්‍යාව <span class="gatha-number">2</span> අගමෙහෙසිය කොටගෙන, සතර සංග්‍රහ වස්තුවෙන් දැහැමින් සෙමින් හා සතුටින් ලංකා රාජ්‍යය පාලනය කළේය. රාජ්‍යාභිෂේකයට පැමිණියා වූ ඒ පෘථිවීශ්වරයා බුද්ධ ශාසනය කෙරෙහි බෙහෙවින් පැහැදුණේ, දළදා පූජා ආදී වූ සියලු පින්කම් නොයෙක් අයුරින් ආරම්භ කළේය. මුනීන්ද්‍රයන් වහන්සේගේ දළදා වහන්සේ උදෙසා මනෝහර වූ නොයෙක් <span class="gatha-number">4</span> කර්මාන්තයන්ගෙන් මනාව බබළන්නා වූ තුන් මහල් ප්‍රාසාදයක් කරවා, <span class="gatha-number">5</span> රිදී පෙති විසිපන්දහසකින් යුක්ත වූ මනරම් කරඬුවක් ද කරවූයේය. එය රනින් ආලේප <span class="gatha-number">6</span> කොට නව රත්නයන් ද ඔබ්බා, රත්න චෛත්‍යයක් සමාන වූ ඒ මහා කරඬුවෙහි සර්වඥ දංෂ්ට්‍රා ධාතූන් වහන්සේ වැඩම කරවූයේය.</p>
  <div class="subhead">උපසම්පදාව නැවත පිහිටුවීම</div>
  <p>ඉන්පසු උපසම්පදාව ද කරවීමට සිතා, <span class="gatha-number">7</span> පන්සියයක් පන්සියයක් වශයෙන් චීවර ආදී වූ යහපත් පිරිකර වෙන් වෙන් <span class="gatha-number">8</span> වශයෙන් සූදානම් කොට, පඬුරු ආදිය සමඟ රාජ සන්දේශ ඇතුළු ඒ සියල්ල දී පණ්ඩිත වූ අමාත්‍යයෙකු රක්ඛංග දේශයට (අරකන් දේශයට) යැව්වේය. එහි සිට සන්තාන නම් ස්ථවිරයන් වහන්සේ ආදී කොට ඇති භික්ෂු සංඝයාට ආරාධනා කරවා, භික්ෂූන් <span class="gatha-number">9</span> තිස්තුන් නමක් මෙහි ගෙන්වා ගත්තේය. උන්වහන්සේලා යහපත් වූ ශ්‍රීවර්ධන පුරයෙහි (මහනුවර) වාසය <span class="gatha-number">10</span> කරවා, සිව්පසයෙන් සකස් කොට උපස්ථාන කරමින්, පෙර සිරිත් පරිදි <span class="gatha-number">11</span> ගැටඹේ තොට (ගංතොට) උදකුක්ඛේප සීමාවෙහි මනාකොට ගෙයක් කරවා, එහි භික්ෂු සංඝයා වැඩම කරවා කුල පුත්‍රයන් තිස්තුන් දෙනෙකු උපසම්පන්න කරවා <span class="gatha-number">12</span> බුද්ධ ශාසනය බැබළවූයේය.</p>
  <p>තවද කුල පුත්‍රයන් පන්සිය විස්සක් ශ්‍රද්ධාවෙන් යුතුව සාමණේර පැවිදි භාවයෙහි <span class="gatha-number">13</span> පිහිටුවා, බොහෝ වූ සිව්පසයෙන් උපස්ථාන කරමින් සද්ධර්මයෙහි <span class="gatha-number">14</span> හික්මවා පුණ්‍ය රාශියක් ද රැස් කළේය. පයින් ගමන් කිරීමේ කුසලය ද මහත් යැයි <span class="gatha-number">15</span> සිතා සමන්තකූට පර්වතයට (ශ්‍රී පාදයට) ද ගොස්, මැණික්, මුතු, පබළු ආදියෙන් ද <span class="gatha-number">16</span> ස්වර්ණ රත්න භාණ්ඩයෙන් ද, නානා විධ වස්ත්‍රාදියෙන් ද මහත් වූ පූජා පවත්වමින් සත් දිනක් එහි වාසය කළේය. සමන්තකූට පර්වත <span class="gatha-number">17</span> මස්තකයෙහි පිහිටියා වූ ඒ සර්වඥ පාද ලාංඡනය, රිදියෙන් කරන ලද මහත් වූ ඡත්‍රයකින් වසා මහා පූජා ද කළේය. දිනක් දිනක් පාසා ධර්ම <span class="gatha-number">18</span> ශ්‍රවණය කරමින් ද, පෝයක් පාසා පෙහෙවස් රකිමින් ද, ඒ රජතුමා බොහෝ වූ <span class="gatha-number">19</span> කුසල් කළේය. කුසල් කැමති වූ හෙතෙම මේ ආදී වූ <span class="gatha-number">20</span> නොයෙක් ක්‍රමයෙන් රෑ දවල් අප්‍රමාද වූයේ නානා විධ වූ කුසල් කළේය.</p>
  <div class="subhead">නරේන්ද්‍රසිංහ රජුගේ රාජ්‍ය ප්‍රාප්තිය</div>
  <p>ඒ නරේන්ද්‍ර තෙමේ මෙසේ ලෝක ශාසන සංග්‍රහ කොට විසි දෙවසරක් වාසය කර මරුවාට වසඟ වූයේය (මිය ගියේය). <span class="gatha-number">21</span> දානාදී වූ නොයෙක් කුසලයන් කෙරෙහි දයා ඇත්තා වූ, අතිශයින් ධීර වූ හෙතෙම ලෝක නායක වූ මුනීශ්වරෝත්තමයන් වහන්සේගේ <span class="gatha-number">22</span> උතුම් වූ ශාසනය මෙසේ ආදර සහිතව ම බැබළවූයේය. එබැවින් තොපි ද නිරන්තරයෙන් අප්‍රමාදව ශාසනය බබළවව්. ඉක්බිත්තෙන් ඒ <span class="gatha-number">23</span> නරේන්ද්‍රයාණන්ගේ පුත්‍ර වූ ‘ශ්‍රී වීරපරාක්‍රම නරේන්ද්‍රසිංහ’ නම් වූ කුමාර තෙම රජ වූයේය. ප්‍රජාවීර ගුණයන්ට මන්දිරයක් වැනි වූ නරේන්ද්‍රසිංහ <span class="gatha-number">24</span> නම් වූ ඒ රජ තෙම ලංකා රාජ්‍යය ආරක්ෂා කරනු පිණිස මදුරා පුරයෙන් <span class="gatha-number">25</span> රාජකන්‍යාවන් ගෙන්වා අගමෙහෙසියන් කොට, දානාදී පින්කම් හා දන්ත ධාතු පූජා ද දවසක් දවසක් පාසා කරන්නේ ම පුණ්‍යස්කන්ධයක් ද රැස් කළේය. පිය රජතුමාගේ කාලයෙහි උපසම්පදාව ලත් භික්ෂූන්ට <span class="gatha-number">26</span> උපකාර කරන්නා වූ හෙතෙම, බොහෝ කුල පුත්‍රයන් පැවිදි කරවා ශ්‍රද්ධාවෙන් ශාසන සංග්‍රහ කළේය.</p>
  <p>සර්වඥයන් වහන්සේ ජීවමාන කාලයෙහි ම කරවන ලද මහියංගන චෛත්‍යය වන්දනා කිරීම පිණිස මහ සෙනඟ සහිත වූ නරේන්ද්‍ර තෙම එහි වැඩම කර, <span class="gatha-number">27</span> නානා විධ විචිත්‍ර වස්ත්‍රයෙන් එකල චෛත්‍යය පුදා, රිදී මල් හා රන් මලින් <span class="gatha-number">28</span> ද, දියෙහි උපන්නා වූ ද බොහෝ නානා ප්‍රකාර සුගන්ධ පුෂ්පයෙන් හා <span class="gatha-number">29</span> ඛාද්‍ය භෝජ්‍යාදියෙන් මහත් පූජා පවත්වා මහා පින් ද රැස් කළේය. <span class="gatha-number">30</span> මහ සෙනඟ ගෙන එම මියුගුණු වෙහෙරට දෙවරක් වැඩම කර මහ පූජා <span class="gatha-number">31</span> පැවැත්වීය. ඒ නරේන්ද්‍ර තෙම ශ්‍රද්ධාවෙන් දෙවරක් සමන්තකූට පර්වතයට (ශ්‍රී පාදයට) වැඩම කර පූජාත් කොට පුණ්‍ය රාශිය රැස් කර ගත්තේය. <span class="gatha-number">32</span> මහ පිරිස් ගෙන මහනුවරින් නික්ම මහත් වූ අනුරාධපුරයට වැඩම කර මහ පූජා පැවැත්වූයේය. හෙතෙම සුගත චීවර ප්‍රමාණ වූ (බුදුරදුන්ගේ සිවුරේ ප්‍රමාණය ඇති) සිවුරක් <span class="gatha-number">33</span> කරවා පූජා වස්තුවෙන් නොයෙක් අයුරින් සර්වඥ දංෂ්ට්‍රාව පිදුවේය. <span class="gatha-number">34</span></p>
  <div class="subhead">කුණ්ඩසාලේ නගරය සහ නව දළදා මැදුර</div>
  <p>මූල නගරයෙන් (මහනුවරින්) නුදුරු වූ සිත්කළු ගං ඉවුරෙහි (මහවැලි ගං ඉවුරේ) මහ පොල් උයනෙහි ‘කුණ්ඩසාලය’ යන නමැත්තා වූ ශාඛා නගරයක් කොට, වසන්නා වූ ඒ <span class="gatha-number">35</span> නරේන්ද්‍ර තෙමේ එහි මනා කොට සෙනසුන් කරවා සාමණේරවරයන් <span class="gatha-number">36</span> වාසය කරවා, දානාදී බොහෝ කුසල් දිනක් දිනක් පාසා කරන්නේ <span class="gatha-number">37</span> පුස්තකයන් ද ලියවීය. තවද පියරජතුමා විසින් දන්තධාතූන් වහන්සේ උදෙසා <span class="gatha-number">38</span> මහනුවර කරවන ලද මන්දිරය දිරා ගොස් තිබෙනු දැක, කම්පිත වූ සිත් ඇති ඒ නරේන්ද්‍ර තෙම දෙමහල් උතුම් ශුභ ප්‍රාසාදයක් කරවන්නේ, නානා විධ විචිත්‍ර කර්මයෙන් බබළන ද්වාරයෙන් යුක්ත කොට, රිදී පර්වතයක් (කෛලාශ කූටය) මෙන් <span class="gatha-number">39</span> හුනු පිරියම් කිරීමෙන් බබළන ලෙස ද, තොටුපළෙන් අලංකෘත කොට ද එය කරවූයේය.</p>
  <p>එම මාලක දෙකෙහි භිත්ති මතුයෙහි විදුර ජාතකය, ගුත්තිල ජාතකය, <span class="gatha-number">40</span> උම්මග්ග ජාතකය, දධිවාහන ජාතකය, මහාකණ්හ ජාතකය, සුතනු ජාතකය, ඡද්දන්ත ජාතකය, <span class="gatha-number">41</span> ධම්මධ්වජ ජාතකය, ධම්මපාල ජාතකය, මහාජනක ජාතකය, පදමාණවක ජාතකය, ධම්මසොණ්ඩක ජාතකය, මහානාරද කස්සප ජාතකය, මහාපදුම ජාතකය, තේලපත්ත ජාතකය, චුල්ලපදුම <span class="gatha-number">42</span> ජාතකය, සත්තුභත්ත ජාතකය, අන්ධභූත ජාතකය, චම්පෙය්‍ය ජාතකය, සස ජාතකය, විසයහ ජාතකය, කුස ජාතකය, <span class="gatha-number">43</span> සුතසෝම ජාතකය, තේමිය ජාතකය යන ජාතක ද, චුල්ලධනුර්ධර ජාතකය හා සච්චංකිර <span class="gatha-number">44</span> ජාතකය ද, දුම්මේධ ජාතකය හා කාලිංගබෝධි ජාතකය ද, සීලව ජාතකය <span class="gatha-number">45</span> හා එසේම මණ්ඩබ්බ ජාතකය ද, වෙස්සන්තර ජාතකය යන මේ <span class="gatha-number">46</span> ජාතක දෙතිස විචිත්‍ර සිත්තමින් මොනවට කරවා නරේන්ද්‍ර තෙමේ <span class="gatha-number">47</span> අප්‍රමාණ වූ පුණ්‍යස්කන්ධයක් රැස් කළේය. ඒ නුවර මැද මහා බෝධි වෘක්ෂය හා චෛත්‍යය ද, නාථ දේවාලය ද ඇතුළු කොට හාත්පසින් <span class="gatha-number">48</span> ගලින් නිමවන ලද්දා වූ ඝන වූ උස් වූ හුනු පිරියම් කිරීමෙන් බබළන්නා වූ, <span class="gatha-number">49</span> පුරඟනගේ ගෙල සැරසූ මුතුහරයක් මෙන් යහපත් වූ ප්‍රාකාරයක් ද කරවා කීර්ති දේහය පවත්වා ගත්තේය.</p>
  <div class="subhead">වැලිවිට සරණංකර සාමණේරයන් වහන්සේ</div>
  <p>තමන්ගේ කාලයෙහි පැමිණි හෙරණ (සාමණේර) පැවිදි තැන් අතුරෙහි යමෙක් <span class="gatha-number">50</span> ශීලාචාර ගුණයෙන් යුක්ත වූයේ ද, අප්‍රමාදයෙහි හැම කල්හි <span class="gatha-number">51</span> ඇලුනේ ද, නොයෙක් ව්‍යාකරණයන්හි ද බුද්ධ වචනයන්හි ද දක්ෂ වූයේ ද, පණ්ඩිත වූයේ ද, ආගම ප්‍රකාශ කරන්නෙක් වූයේ ද, පරම දක්ෂ වූයේ ද, මහත් යසස් ඇති ගණාචාර්යවරයෙක් වූයේ ද, ආත්මාර්ථයෙහි ද පරාර්ථයෙහි <span class="gatha-number">52</span> ද පරිත්‍යාග කරන ලද ජීවිත ඇත්තේ ද, ලංකාද්වීපයෙහි පවත්නා <span class="gatha-number">53</span> බුද්ධ ශාසනය නමැති අහසෙහි චන්ද්‍රයා සේ ප්‍රකට වූයේ ද, ශ්‍රද්ධා ප්‍රඥාවන්ට මන්දිරයක් වූ, අප්‍රමාදයෙහි ඇලුනා වූ ඒ ‘සරණංකර’ නම් සාමණේරයාණන්ට, ඒ මිහිපති තෙම ධර්ම සංග්‍රහයෙන් හා ආමිස සංග්‍රහයෙන් නැවත <span class="gatha-number">54</span> නැවත සංග්‍රහ කළේය. ලෝකයට අසහාය නායක වූ සර්වඥ වූ මුනීන්ද්‍රයන් <span class="gatha-number">55</span> වහන්සේගේ ධාතූන් වැඩම කරවීම පිණිස එක් රියන් හමාරක් උස කරඬුවක් කරවා, ස්වර්ණයෙන් ද ආලේප කොට මැණික් ගල් සත්සියයක් ද බඳවා, <span class="gatha-number">56</span> දිලිසෙන්නා වූ ඒ සධාතුක කරඬුව ද, නොයෙක් විධ වූ සද්ධර්ම පුස්තකයන් <span class="gatha-number">57</span> ද ප්‍රදානය කොට කැප කළේය.</p>
  <div class="subhead">ශාස්ත්‍රීය සේවාව සහ රජුගේ අභාවය</div>
  <p>රජ තෙමේ චීවර ආදී ප්‍රත්‍යයන් ද, බොහෝ <span class="gatha-number">58</span> කැපකරුවන් ද ඒ සරණංකර නම් සාමණේරයාණන්ට දානය කොට ආමිසයෙන් සංග්‍රහ කළේය. නරේෂ්වර තෙම සද්ධර්මය බොහෝ කල් පිහිටුවනු පිණිස යහපත් සේ ආරාධනා කොට, එකොළොස් <span class="gatha-number">59</span> දහසක් ග්‍රන්ථයන්ගෙන් (ශ්ලෝකයන්ගෙන්) ප්‍රතිමණ්ඩිත වූ ‘සාරත්ථ සංග්‍රහ’ නම් වූ සද්ධර්ම ප්‍රකරණයක් ද, මහා බෝධිවංශයට සිංහල භාෂා අර්ථ වර්ණනාවක් ද, <span class="gatha-number">60</span> පූර්ව කාලයෙහි ජම්බුද්‍රෝණිපුරයෙහි (දඹදෙණියෙහි) පරාක්‍රමබාහු නම් රජහු රජ කරන කල්හි <span class="gatha-number">61</span> පස් පිරිවෙන් වාසීන්ට ප්‍රධාන වූ පණ්ඩිත වූ කුසලාර්ථී වූ ස්ථවිරයන් විසින් <span class="gatha-number">62</span> ප්‍රතිපත්ති පුරන්නා වූ සියලු භික්ෂූන් මෙයින් නීරෝගී වෙත්වායි ආශංසනය කොට කරන ලද ‘භෛෂජ්‍ය මංජුසාවට’ අර්ථ වර්ණනාව (සන්නය) ද, ඒ නැණවත් වූ <span class="gatha-number">63</span> පරිශුද්ධ සම්බෝධිය පතන්නා වූ සරණංකර නම් සාමණේරයාණන් ලවා කරවූයේය. ඒ පණ්ඩිත වූ නරේශ්වර තෙම මේ ආදී නොයෙක් පින්කම් කොට, තිස්තුන් වර්ෂයක් රාජ්‍යය කොට මරහු වසඟ විය.</p>
  <p>ඒ නරේන්ද්‍ර තෙමේ අති රම්‍ය වූ ලංකාද්වීපයෙහි ඉතා උතුම් ඉසුරු ලබා, ඒ සියල්ල ද, ශරීරය ද, ස්වකීය ජනයන් හා සුහද මිතුරන් ද හැර (පරලොව) <span class="gatha-number">64</span> ගියේ යැයි දැන, භවතුනි තොපි උතුම් වූ සර්වඥයන් වහන්සේගේ වචන අවවාද ධර්ම සිහි කොට, උතුම් වූ බෝධිය සහ ස්වර්ග සැප ලබා දෙන පුණ්‍ය කර්මයන් කරව්.</p>
  <p>මෙතෙකින් හුදී ජනයාගේ ප්‍රසාදය හා සංවේගය පිණිස කළ මහාවංශයෙහි විමලධර්මාදී රාජ දීපන නම් වූ අනූ හත්වන පරිච්ඡේදය නිමි.</p>
  <nav class="bottom"><a class="button prev" href="3-92.html"><i class="material-icons">arrow_back</i>96. දෙවන රාජසිංහ රාජ විස්තරය</a><a class="button next" href="3-94.html">98. ශ්‍රී විජය රාජසිංහ රාජ්‍ය කාලය <i class="material-icons">arrow_forward</i></a></nav>
</div>
    </div>
    <div id="toast"></div>
    <script src="../common/jquery-3.4.1.min.js"></script>
    <script src="../common/clipboard.min.js"></script>
    <script src="../common/book.js"></script>
</body>
</html>