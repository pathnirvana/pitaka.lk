<!DOCTYPE html>
<html>
<head>
    <meta charset="UTF-8">
    <title>138. මහධන සිටුපුත්හු ගේ වස්තුව - සද්ධර්‍මරත්නාවලිය</title>
    <meta name="description" content="සද්ධර්‍මරත්නාවලිය - ධර්‍මසේන හිමි">
    <meta property="og:type" content="article">
    <meta property="og:title" content="138. මහධන සිටුපුත්හු ගේ වස්තුව - සද්ධර්‍මරත්නාවලිය"> <!--For facebook link previews -->
    <meta property="og:image" content="https://pitaka.lk/books/common/og-books-500x300.png">
    <meta property="og:image:type" content="image/png">
    <meta property="og:image:width" content="500">
    <meta property="og:image:height" content="300">
    <meta name="viewport" content="width=device-width, initial-scale=1">
    <meta name="apple-mobile-web-app-capable" content="yes">
    <meta name="mobile-web-app-capable" content="yes">
    <link rel="icon" type="image/png" sizes="96x96" href="../common/favicon-96x96.png">
    <link rel="stylesheet" href="../common/book.css"/>
</head>
<body>
    <div book-folder="saddharma-rathnavaliya" style="width: 100%; max-width: 800pt; margin: 0pt auto; height: 100%; display: flex; flex-flow: column; align-content: center;">
        <div class="content">
  <nav class="top"><a class="button" href="../index.html"><i class="material-icons">home</i></a><i class="material-icons">navigate_next</i><a class="button" href="index.html#139"><i class="material-icons">toc</i>සද්ධර්‍මරත්නාවලිය</a><i class="material-icons">navigate_next</i></nav>
  <div class="heading-bar">
    <h1>138. මහධන සිටුපුත්හු ගේ වස්තුව</h1><i class="material-icons star-icon undefined" data-bookmark="{&quot;ids&quot;:[139],&quot;headings&quot;:[&quot;138. මහධන සිටුපුත්හු ගේ වස්තුව&quot;],&quot;book&quot;:{&quot;name&quot;:&quot;සද්ධර්‍මරත්නාවලිය&quot;,&quot;folder&quot;:&quot;saddharma-rathnavaliya&quot;}}">star_outline</i><i class="material-icons share-icon" file-name="139.html">share</i>
  </div>
  <p>තව ද කළමනා සුචරිත විෂය තබා ලා නො කළමනා දෙය කරන්නවුනට වන විපත්ති හඟවන්ට <b>මහධන</b> සිටුපුත්හු ගේ වස්තුව දක්වමු. </p>
  <p>කෙ සේ ද යත් - </p>
  <p>ඒ සිටුපුත් තෙමේ බරණැස අසූ කෙළක් වස්තු ඇති සිටු කුලයෙක උපන. උන්ගේ දෙමවුපියෝ ‘අපගේ සම්පත මහත, අපගේ පුතණුවන් කැමති පමණකට ඇත. සෙස්ස හැයි දැ’යි විද්දත් කුලයෙක උපන්නා සේ ගී - නැටුම් පමණික් ඉගැන්වූහ. එම නුවර අසූ කෙළක් වස්තු ඇති කුලයෙක දුවණි කෙනකුත් උපන්හ. උන්ගේ දෙ මවුපියෝ ත් අර මුන්ගේ දෙමවුපියන් සිතූ ලෙසට ම සිතා උනු ත් ගී-නැටුම් පමණක් ඉගැන්වූහ. වැඩි විය පැමිණියවුන් ඔවුනොවුන්ට ම නිල කළහ. </p>
  <p>කල් යෑමක දීදෙ පක්‍ෂයේ ම දෙමවුපියෝ මළහ. එක්ලක්‍ෂ සැට කෙළක් පමණ වස්තුව එක ගෙට ම වි ය. සිටු පුත්‍රයාණෝ ද දවස තුන් විටක් රාජ සේවයට යෙති. ඉක්බිත්තෙන් එ නුවර රා සොඬහු ඉදින්මේ සිටු පුත්‍රයාණෝත් රා සොඬහු නම් අපට මහා සැප ය. උනු ත් රා සොඬ කරම්හ’යි සිතූහ. එ සේ සිතා ලා රා ත් හැරගෙන බැදි දඩ මස හා ලුණු ත් එකුරුත්තේ බැඳ ගෙන මුල පලා මුලු ත් හැරගෙන උන් රජගෙන් එන තෙක් මඟ බල බලා හිඳ ලා සිටු පුත්‍රයාණන් එන්නවුන් දැක රා බී පියා ලුණු කට ලා ගෙන මුල පලා මුල් ඩැ ඩෑ ‘ස්වාමීනි, සිටු පුත්‍රයාණන් වහන්ස, බොහෝ කලක් ජීවත් වුන මැනව. අපි නුඹ වහන්සේ ට පිනට කන්ට බොන්ට සමර්ථ වූම්හ’යි කිවු ය. සිටු පුත්‍රයාණෝ ද උන් ගේ බස් අසා පස්සේ එන බුලත් කවන්නවුන් අතින් ‘තුලුන් බොන්නේ කුමක් දැ’යි විචාරා ‘එක් පාන වර්‍ගයෙකැ’යි කී කල්හි ‘යහපත් දෙයක් දැ’යි විචාළෝ ය. ‘ස්වාමීනි, මෙලොව මෙයට වඩා පියයුත්තෙක් නැතැ’යි කීය. ‘එ සේ වී නම් මා ත් ඒ බොන්ට වුව මැනවැ’යි මඳක් මඳක් ගෙන්වා ගෙන බොති. ධූර්තයෝ ද සිටු පුත්‍රයාණනු ත් රා බොන්ට පටන් ගත් නියා ව දැන ගෙන උන් ම පිරිවරා ගත්හ. කල් යත් යත් පිරිවර මහත් විය. </p>
  <p>සිටු පුත්‍රයාණෝ ත් සියයක් යවා ලා ත්, දෙසියක් යවා ලා ත් රා ගෙන්වා ගෙන බොන්නෝ කල් යත් යත් හුන් තැන සිටි තැන රන් ගොඩවල් තබ්බවාගෙන රා බොන කල පළඳිනා ලෙසට ‘මෙ තෙක් රන් දී ලා මල් ගෙනෙව. මෙ තෙක් රන් දී ලා සුවඳ සාන්‍ද්‍ර ගෙනෙව. මූ දූ කෙළියට සුරු වූ ය. මූ නටන්ට සුරු වූය. මූ ගී කියන්ට සුරු වූ ය. මූ මද්දල ගසන්ට සුරු වූ ය. මුන්ට දහසක් දෙව. මුන්ට දෙදහසක් දෙව’ යි මෙ ලෙසින් වියදම් කරන සිටු පුත් නො බෝ කලකින්ම තමන් සන්තක අසූ කෙළක් වස්තුව අසත් පථයේ දී නිමවා ඉක්බිත්තෙන් සිටු දුවණියන් සන්තක අසූ කෙළක් වස්තුව ත් උන් කිව නොකිව ගෙන්වා ගෙන එයි ත් එ ලෙසින් ම දී නිමවා ජීවත් වන උපදෙස් නැති හෙයින් කෙත්-වත් අරම් ආදිය ද, බත් කන රිදී වළන් ආදිය ද, යටත් පිරිසෙයින් හැඳ-කළාල්-කොට්ට-මාවුලා ආදිය දැ’ යි තමන් දෙපක්ෂය සන්තක සියල්ලක්ම විකොට කෑවුය. ඒ හැම විකොට කා නිමවා ලා මාලු අවස්ථාවෙහි දී හිඳිනා ගෙය ත් වික්කහ. ගෙය විකිණී ව හැරගත්තවුන් ගෙයි ත් හින්ද නොදී නෙරි හෙයින් ඇඹේණියන් කැඳවා ගෙන අනුන්ගේ බිතක් කනකට පලා ගොසින් රඳා හිඳිනාහු කබල් කෙටි හැර ගෙන සිහා ඇවිද බොහෝ දෙනා කා අන්තයේ ලූ බත් කන්ට පටන් ගත්හ. තමන් කොට ලූ පරිත්‍යාග ලෙසට ම නිකෘෂ්ට ජීවිකා වි ය. </p>
  <p>එක් දවසක් වහන්දෑ වළඳන තැනට ගොසින් වළඳා අන්ත යෙහි බාල වහන්දෑ පාත්‍රවලින් ගෙනවුත් ලන බත් නො මැළි ව ලවා ගන්නවුන් දැක පුරා දී ලූ නියාවට ලබන සැටි ය ඉතා ලඝු හෙයින් පහළ කරන සිනාවක් මෙන් බුදුහු සිනා පහළ කළ සේක. අනඳ මහතෙරුන්වහන්සේ සිනා පහළකිරීමට කාරණ විචාළ සේක. බුදුහු සිනා පහළ කිරීමට කාරණ වදාරණ සේක් අනඳයෙනි, මහධන සිටාණන්ගේ පුතණුවන් දුටුවා ද? තුලූ මෙම නුවරදී තමන් සන්තක අසූ කෙළක් හා සිටු දුවණියන් සන්තක අසූකෙළක් හා මෙලෝ පරලෝ දෙකින්ම කිසිත් ම ප්‍රයෝජනයක් නැති අකාරිය නිසා වියදම් කොට නසා පියා දැන් සිඟා කා ඇවිදිති. ඉදින් මූ තුමූ පළමු වයස දී වස්තුව නො නසා කෘෂි-වණික් ආදි කටයුත්තෙක යෙදූ නම් මෙ ම නුවර නායක සිටු තනතුරු ලැබෙති. ඉදින් පළමු වයස දී ලොවී සැපත් හැර මහණ වූ නම් රහත් ව ලොවුතුරා සැපත් පුරා ලද්දෝය. සිටු දුවණියෝ ත් නායක සිටු දූ තරමටත් අනාගාමි ඵලයටත් පැමිණෙති. </p>
  <p>ඉදින් මේ සිටු පුත් මධ්‍යම වයස දී සම්පත ප්‍රයෝජන වන ලෙස යෙදු නම් මෙම නුවර දෙවන සිටු තනතුරු ලැබෙති. මධ්‍යම වයස දී මහණ වූ නම් අනාගාමි වෙති. සිටු දුවණියෝ ද දෙවන සිටු තනතුරට හා සෙදැගැමි ඵලයට පැමිණෙති. ඉදින් කෙළවර වයස දී වස්තුව ප්‍රයෝජනවත් ලෙස යෙදූ නම් තුන් වන සිටු තනතුරු ලැබෙති. ගිහිගෙන් නික්ම මහණ වූ නම් සෙදැගැමි වෙති. සිටු දුවණියෝත් තුන්වන සිටු දූ තරමට ත් සෝවාන් ඵලයට ත් පැමිණෙති. තුන් අවස්ථාව ම වරදවා පී හෙයින් ගිහි සම්පතිනු ත් පිරිහුණාහු ය. ශ්‍රාමණ්‍ය ඵලයෙනු ත් පිරිහුණාහු ය’යි වදාරා බණ වදාරන සේක් “නූපන් භෝග උපදවා ගන්ට ත් උපන් භෝග රැක ගන්ට ත් සමර්ථ අවස්ථාවෙහි තමාගේ ම නො දැන්ම නිසා වස්තූන් නො ලදින් නිෂ්ප්‍රයෝජන වන වස්තුව හැරගොසින් ශාසනික ව ශීල සංරක්‍ෂණය ත් නො කොට පැන් සිඳීමෙන් කුඩමස්සන් නැති විල්වල පියා පත් වගුළ කොස්වා ලිහිණියන් මෙන් සිතිවිලි ගනිති. විල පැන් නැත්තා සේ ම හිඳිනා තැනු ත් නැත. කුඩමස්සන් නැත්තා මෙන් සම්පතු ත් නැතිවෙයි. පියා පත් වගුළ කොස්වා ලිහිණියන්ගේ අහස ගමනක් නැත්තා මෙන් කෘෂි වණික් ආදි සම්භව වන වස්තූ ත් නැති වෙයි. </p>
  <p>තව ද යම් කෙනෙක් ගිහි ව සම්පතින් ප්‍රයෝජන විඳිනට නිසි ව සිට සම්පත් ලබන්ට නිරවද්‍ය වූ උත්සාහ නො කෙරෙත් නම් ලද සැප ත් හැර සසුන් වැද මහණ දම් කොට මහණ දමින් ලැබ්බ යුත්ත නො ලැබෙත් නම් ‘පෙර සුව සේ කෑම්භ පූම්හ. සම්පත් වුනුම්හ’ යනාදි ය සිත සිතා හිඳි ත් නම් විඳ පූ හී දඩු අවුළන්නන් නැති ව දිරන්නා සේ තුන් වයස ම කළ මනා දෙය නො කොට ඉක්මවා පූ නම් මරණින් මැකෙති. උන් ලද අත් බැව් නිෂ්ඵල ය’යි වදාළ සේක. දේශනා කෙළවර බොහෝ දෙන සෝවාන්–සෙදගැමී-අනගැමි-රහත් වූහ. </p>
  <p>එහෙයින් නුවණැත්තවුන් විසින් පළමු වයස වරදවා පී වත් මධ්‍යම වයස දී හෝ මධ්‍යම වයස ත් වැරැද්දේ නම් කෙළවර වයස දී හෝ පිහිටන තමාට කටයුතුය. ගිහිව පිහිටක් කට නො හැකි වී නම් ශාසනිකව ව ත් ලද මනා ගුණ විශේෂ ලබන්ට උත්සාහ කටයුතු. </p>
  <nav class="bottom"><a class="button prev" href="138.html"><i class="material-icons">arrow_back</i>137. අනඳ මහ තෙරුන් වහන්සේ ප්‍රශ්න විචාළ වත </a><a class="button next" href="140.html">139. බෝධිරාජ කුමාරයන් ගේ වස්තුව <i class="material-icons">arrow_forward</i></a></nav>
</div>
    </div>
    <div id="toast"></div>
    <script src="../common/jquery-3.4.1.min.js"></script>
    <script src="../common/clipboard.min.js"></script>
    <script src="../common/book.js"></script>
</body>
</html>