<!DOCTYPE html>
<html>
<head>
    <meta charset="UTF-8">
    <title>166. බොහෝ භික්ෂුන් වහන්සේ ගේ වස්තුව - සද්ධර්‍මරත්නාවලිය</title>
    <meta name="description" content="සද්ධර්‍මරත්නාවලිය - ධර්‍මසේන හිමි">
    <meta property="og:type" content="article">
    <meta property="og:title" content="166. බොහෝ භික්ෂුන් වහන්සේ ගේ වස්තුව - සද්ධර්‍මරත්නාවලිය"> <!--For facebook link previews -->
    <meta property="og:image" content="https://pitaka.lk/books/common/og-books-500x300.png">
    <meta property="og:image:type" content="image/png">
    <meta property="og:image:width" content="500">
    <meta property="og:image:height" content="300">
    <meta name="viewport" content="width=device-width, initial-scale=1">
    <meta name="apple-mobile-web-app-capable" content="yes">
    <meta name="mobile-web-app-capable" content="yes">
    <link rel="icon" type="image/png" sizes="96x96" href="../common/favicon-96x96.png">
    <link rel="stylesheet" href="../common/book.css"/>
</head>
<body>
    <div book-folder="saddharma-rathnavaliya" style="width: 100%; max-width: 800pt; margin: 0pt auto; height: 100%; display: flex; flex-flow: column; align-content: center;">
        <div class="content">
  <nav class="top"><a class="button" href="../index.html"><i class="material-icons">home</i></a><i class="material-icons">navigate_next</i><a class="button" href="index.html#167"><i class="material-icons">toc</i>සද්ධර්‍මරත්නාවලිය</a><i class="material-icons">navigate_next</i></nav>
  <div class="heading-bar">
    <h1>166. බොහෝ භික්ෂුන් වහන්සේ ගේ වස්තුව</h1><i class="material-icons star-icon undefined" data-bookmark="{&quot;ids&quot;:[167],&quot;headings&quot;:[&quot;166. බොහෝ භික්ෂුන් වහන්සේ ගේ වස්තුව&quot;],&quot;book&quot;:{&quot;name&quot;:&quot;සද්ධර්‍මරත්නාවලිය&quot;,&quot;folder&quot;:&quot;saddharma-rathnavaliya&quot;}}">star_outline</i><i class="material-icons share-icon" file-name="167.html">share</i>
  </div>
  <p> තව ද මේ ලෙව්හි යමෙක් ඉතා සුව වී නම් ඒ දක්වනු පිණිස <b>බොහෝ භික්ෂූන් වහන්සේ ගේ වස්තුව</b> කියමු. </p>
  <p>කෙ සේ ද යත් -</p>
  <p> </p>
  <p>එක් දවසක් පන් සියයක් විතර වහන්දෑ රැස් ව හිඳ ‘ඇවැත්නි, මේ ලොව සුව නම් කවරේ දැ’යි කථාව ඉපැද වූ සේක. ඉන් රජ කුලෙන් මහණ වූ තැන් ‘රජ සුව තරම් සැපයෙක් නැතැ’යි කී සේක. ගිහි අවස්ථාවෙහි ඔළමොළ ව ඇවිදි තැන් ‘ලෝකාස්වාද රතියට වඩනා තරම් සැපයක් නැතැ’යි කී සේක. කිසි කෙනෙක් මසවුළෙන් යුක්ත බත් ආදි ය අනුභව කළ කල සැපය’යි යනාදීන් සැප නො වන දෙයම සැප ය’යි කී සේක. බුදුහු ඒ වහන්දෑ වැඩහුන් තැනට අවුත් කෙරෙමින් හුන් කථාව විචාරා ඒ නියාව දැන ‘මහණෙනි, තොප සැප’ යි සිතට නැඟු දෙය වෘත්ත දුඃඛයෙහි අන්තර්ගත හෙයින් දුක ම ය. එ සේ කල සැප නම් කවරේ ද යත් - යම් කලෙක බුදු කෙනෙක් ලොව උපන්නු නම් සතුන් දුකින් මුදන හෙයින් බුදුන්ගේ ඉපදීමත්, බුදුන් උපන් පමණෙකින් නොව බණ අසා ම සතුන් දුකින් මිදෙන හෙයින් බණ දෙසීම ත් සැප කාරණ හෙයින් සැප ය. </p>
  <p>යම් හෙයකින් බුදු වදන් උගනුත ත් ධුතඞ්ග පූරණාදි වූ මහණ ධම් කරත ත් සමඟ ව මුත් බැරිද, එහෙයින් සඞ්ඝයා සමඟ වූ නම් උන්ගේ තපසු ත් සැප ය. විරුද්ධ වූ අදහස් නො ව ගඞ්ගොදක ය හා යමුනොදකය සේ සම අදහස් ඇති වීම ත් සැප ය’යි වදාළ සේක. දේශනා කෙළවර නො සැප සැප ය’යි සිතා ගෙන හුන් පන්සියයක් දෙනා වහන්සේ රහත් ව නිවන් සැප විඳගත් සේක. දේශනාව ත් බොහෝ දෙනාහට සප්‍රයෝජන වි ය. </p>
  <p>එ හෙයින් සත් පුරුෂ තැන් විසින් දිවි පමණින් භික්ෂූහු සමඟ ව රැස්වෙත්ද, සමඟ ව නැඟෙත් ද, සඞ්ඝකරණියත් සමඟ ව කෙරෙත්ද, උන්ට අභිවෘද්ධියක් මුත් හානියක් නැත, යන අනුශාසනා ලෙසට පිළිපැද නිවන් දහම් පසක් කට යුතු </p>
  <nav class="bottom"><a class="button prev" href="166.html"><i class="material-icons">arrow_back</i>165. අනඳ මහ තෙරුන් වහන්සේ ප්‍රශ්න විචාළ වස්තුව </a><a class="button next" href="168.html">167. තොදෙය්‍ය බ්‍රාහ්මණ වස්තුව <i class="material-icons">arrow_forward</i></a></nav>
</div>
    </div>
    <div id="toast"></div>
    <script src="../common/jquery-3.4.1.min.js"></script>
    <script src="../common/clipboard.min.js"></script>
    <script src="../common/book.js"></script>
</body>
</html>