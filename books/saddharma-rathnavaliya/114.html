<!DOCTYPE html>
<html>
<head>
    <meta charset="UTF-8">
    <title>113. අසඤ්ඤත භික්ෂුන්වහන්සේගේ වස්තුව - සද්ධර්‍මරත්නාවලිය</title>
    <meta name="description" content="සද්ධර්‍මරත්නාවලිය - ධර්‍මසේන හිමි">
    <meta property="og:type" content="article">
    <meta property="og:title" content="113. අසඤ්ඤත භික්ෂුන්වහන්සේගේ වස්තුව - සද්ධර්‍මරත්නාවලිය"> <!--For facebook link previews -->
    <meta property="og:image" content="https://pitaka.lk/books/common/og-books-500x300.png">
    <meta property="og:image:type" content="image/png">
    <meta property="og:image:width" content="500">
    <meta property="og:image:height" content="300">
    <meta name="viewport" content="width=device-width, initial-scale=1">
    <meta name="apple-mobile-web-app-capable" content="yes">
    <meta name="mobile-web-app-capable" content="yes">
    <link rel="icon" type="image/png" sizes="96x96" href="../common/favicon-96x96.png">
    <link rel="stylesheet" href="../common/book.css"/>
</head>
<body>
    <div book-folder="saddharma-rathnavaliya" style="width: 100%; max-width: 800pt; margin: 0pt auto; height: 100%; display: flex; flex-flow: column; align-content: center;">
        <div class="content">
  <nav class="top"><a class="button" href="../index.html"><i class="material-icons">home</i></a><i class="material-icons">navigate_next</i><a class="button" href="index.html#114"><i class="material-icons">toc</i>සද්ධර්‍මරත්නාවලිය</a><i class="material-icons">navigate_next</i></nav>
  <div class="heading-bar">
    <h1>113. අසඤ්ඤත භික්ෂුන්වහන්සේගේ වස්තුව</h1><i class="material-icons star-icon undefined" data-bookmark="{&quot;ids&quot;:[114],&quot;headings&quot;:[&quot;113. අසඤ්ඤත භික්ෂුන්වහන්සේගේ වස්තුව&quot;],&quot;book&quot;:{&quot;name&quot;:&quot;සද්ධර්‍මරත්නාවලිය&quot;,&quot;folder&quot;:&quot;saddharma-rathnavaliya&quot;}}">star_outline</i><i class="material-icons share-icon" file-name="114.html">share</i>
  </div>
  <p>තව ද සඤ්ඤතකාරී නො වීමෙහි ආදීනව හඟවන්නට <b>අසඤ්ඤත භික්ෂූන් වහන්සේ ගේ වස්තුව</b> දක්වමු. </p>
  <p>කෙ සේ ද යත් - </p>
  <p>එක් භික්ෂු කෙනකුන් වහන්සේ හැඳ පුටු බිසි කන්වයින් ආදි ය පිටත තබා ප්‍රයෝජන විඳ ලා තැන් පත් කොට නොතබන සේක. ඒ සෙනසුන් පිරිකර ත්, වැස්සෙනු ත් තෙමි දිරා නස්සි. අවුත් කා, කරාවු ත් කා නස්සි. වේයෝ මීයෝ ත් කා නස්සි. සෙසු එ ලෙස නො කරණ වහන්දෑ ඒ දැක ‘මෙ ලෙසින් නස්නේ හැයි දැ’යි කී කල්හි ‘මේ හැඳ පුටු ආදි ය සිත්පිත් ඇති දෙයක් නොව ත්, මෙයින් සිද්ධ වත ත් යම් තම් පවෙක් වේ දැ’යි කියා ලා වෘද්ධ ගෞරව ය නැති ව ඒ ලෙස ම කරණ සේක. වහන්දෑ තමන් වහන්සේට නො නවත්නා හෙයින් ‘ඔබ ත් කියා නවතම්හ’යි බුදුන්ට දැන්වූ සේක. </p>
  <p>බුදුහු ත් ඒ නම ගෙන්වා ලා ‘සැබෑ ද, මහණ, එ ලෙස තා කරන්නේ ය’යි විචාළ සේක. ‘ස්වාමීනි, එ විතරෙකින් කුමක් ද? එ විතර පවත් පවු වේ නම් පව් නොවන්නේ කිම්ද? හැඳ පුටු ආදි ය තෙමී ගිය යි දිරා ගිය යි ඒ ප්‍රාණඝාත වස්තුවක් නො වන බැවින් අපට වන පව් කවරේද? යනාදීන් අකාරණ ම කාරණ කොට කියා වෘද්ධ ගෞරව ය නැත්තා සේ ම බුද්ධ ගෞරව ය නැති නියාව ත් හැඟ වූ සේක. බුදුහු ඒ අසා ‘හෙම්බල, භික්ෂූන් විසින් </p>
  <p>තෙල ලෙස කිරීම නපුර. පව් නම් ප්‍රාණ වධාදි ය ම ය යි සිත ගත්තුද? යමක් යමක් කරන්ට කීම් නම් ඒ චාරිත්‍ර ශීල ය ත් නො කළ කල පව් ය. යමක් මම නො කරන්ට කීම් නම් ඒ චාරිත්‍රයන් කළ කල නපුර. මේ පාපය ලඝු වුව. මේ කවර කලෙක මා කරා ඒ දැ’යි පාප ය හෙළා දැක්ක යුතු නො වෙයි. </p>
  <div class="gatha">
    <p>“මුනින්‍දාණමතික්කම්ම - කුසග්ගච්ඡේදමත්තකං, </p>
    <p>එරපත්තෙන යං ලද්ධං - තාදිසං දීපයිස්සති”</p>
  </div>
  <p> </p>
  <p>යනු හෙයින් එරුපත කැඩෙන නියාව දැන දැන අත නො හළ පමණකින් එරුපත කැඩී විසි දහසක් අවුරුදු කළ මහණ දමෙහි විපාක ය දෙවන ජාතියෙහි දී ලිය නො හී ඒරපත්ත නම් නාග ව උපදවා පියා අධිගම අන්තරාය ත් කළ නියාව නො ඇසී ද? යම් සේ වැසි වේලේ යම් කිසි වළඳක් මුණින් නො නමා තබා ලූ කල එක පෙදෙසකින් ම නො පිරේ ද? එක විට ම නො පිරේ ද, නො එක්විට වට නොයෙක් පොදින් පිරේ ද, එ මෙන් මඳ මඳ පවු ත් එක් වන් කිරීමෙන් ආසෙවන ලාභයෙන් බොහෝ වෙයි’ වදාළ සේක. දේශනා කෙළවර බොහෝ දෙන නිවන් දුටහ. අසඤ්ඤත නමගේ සඤ්ඤම ය නොපෙනුණා සේ අධිගමයකු ත් නො පෙනිණ. රක්‍ෂා කල ශීල ය වාසනාභාගිය වත ත් වන්නා ම ය. </p>
  <p>එ හෙයින් සත් පුරුෂයන් විසින් අගාරික වුව ත් අනගාරික වුව ත් අජව්‍රත ගොව්‍රත වශයෙන් බැණ නො නැඟීම් නො ව වාක් සඤ්ඤමයත් ඇති ව අසන්ත ගුණ සම්භාවනිච්ඡා වසයෙන් කරණ කාය සඤ්ඤම නොව සම්‍යක් ප්‍රතිපත්ති වශයෙන් කාය සඤ්ඤමය ත් ඇති ව ශ්‍රද්ධාදී වූ සෙසුත් ගුණයෙහි පිහිටා අධිගම සිද්ධිය කට යුතු. </p>
  <p>________</p>
  <nav class="bottom"><a class="button prev" href="113.html"><i class="material-icons">arrow_back</i>112. අනාථ පිණ්ඩික සිටාණන්ගේ වස්තුව </a><a class="button next" href="115.html">114. බිළාල පාදක සිටාණන් ගේ වස්තුව <i class="material-icons">arrow_forward</i></a></nav>
</div>
    </div>
    <div id="toast"></div>
    <script src="../common/jquery-3.4.1.min.js"></script>
    <script src="../common/clipboard.min.js"></script>
    <script src="../common/book.js"></script>
</body>
</html>