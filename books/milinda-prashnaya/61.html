<!DOCTYPE html>
<html>
<head>
    <meta charset="UTF-8">
    <title>ගුරුවිරහිතප්‍ර‍ශ්නය - සිංහල මිලින්‍දප්‍ර‍ශ්නය</title>
    <meta name="description" content="සිංහල මිලින්‍දප්‍ර‍ශ්නය - හීනටිකුඹුරේ සුමංගල හිමි">
    <meta property="og:type" content="article">
    <meta property="og:title" content="ගුරුවිරහිතප්‍ර‍ශ්නය - සිංහල මිලින්‍දප්‍ර‍ශ්නය"> <!--For facebook link previews -->
    <meta property="og:image" content="https://2img.now.sh/ගුරුවිරහිතප්‍ර‍ශ්නය - සිංහල මිලින්‍දප්‍ර‍ශ්නය.png?theme=dark&fontFamily=arundathee&fontSize=180px">
    <meta property="og:image:type" content="image/png">
    <meta property="og:image:width" content="500">
    <meta property="og:image:height" content="300">
    <meta name="viewport" content="width=device-width, initial-scale=1">
    <meta name="apple-mobile-web-app-capable" content="yes">
    <meta name="mobile-web-app-capable" content="yes">
    <link rel="icon" type="image/png" sizes="96x96" href="../common/favicon-96x96.png">
    <link rel="stylesheet" href="../common/book.css"/>

    <!--For Telegram IV render -->
    <meta property="al:android:app_name" content="Medium" />
    <meta property="article:published_time" content="" />
    <meta name="telegram:channel" content="@dharma_dana"/>
    <meta property="og:site_name" content="pitaka.lk" />
    <meta property="og:description" content="සිංහල මිලින්‍දප්‍ර‍ශ්නය - හීනටිකුඹුරේ සුමංගල හිමි" />
    <meta property="og:image" content="https://2img.now.sh/ගුරුවිරහිතප්‍ර‍ශ්නය - සිංහල මිලින්‍දප්‍ර‍ශ්නය.png?theme=dark&fontFamily=arundathee&fontSize=180px" />
    <meta name="author" content="සිංහල මිලින්‍දප්‍ර‍ශ්නය - හීනටිකුඹුරේ සුමංගල හිමි" />
</head>
<body>
    <article>
    <h1 style="display: none;">ගුරුවිරහිතප්‍ර‍ශ්නය - සිංහල මිලින්‍දප්‍ර‍ශ්නය</h1>
    <section style="display: none;" class="is-imageBackgrounded">
        <figure>
            <img src="https://2img.now.sh/ගුරුවිරහිතප්‍ර‍ශ්නය - සිංහල මිලින්‍දප්‍ර‍ශ්නය.png?theme=dark&fontFamily=arundathee&fontSize=180px"/>
        </figure>
    </section>
    <div book-folder="milinda-prashnaya" style="width: 100%; max-width: 800pt; margin: 0pt auto; height: 100%; display: flex; flex-flow: column; align-content: center;">
        <div class="content"><nav class="top"><a class="button" href="../app-index.html"><i class="material-icons" mat-icon="home"></i></a><i class="material-icons" mat-icon="navigate_next"></i><a class="button" href="index.html#61"><i class="material-icons" mat-icon="toc"></i>සිංහල මිලින්‍දප්‍ර‍ශ්නය</a><i class="material-icons" mat-icon="navigate_next"></i></nav><div class="heading-bar"><h1>ගුරුවිරහිතප්‍ර‍ශ්නය</h1><i class="material-icons share-icon" mat-icon="share" file-name="61.html"></i></div><p>“ස්වාමීනි, නාගසෙනයන් වහන්ස, භාග්‍යවතුන් වහන්සේ විසින්:-</p><div class="gatha"><p>‘න මෙ ආචරියො අත්‍ථි-සදිසො මෙ න විජ්ජති</p><p>සදෙවකස්මිං ලොකස්මිං-නත්‍ථි මෙ පටිපුග්ගලො.’</p></div><p>යන මේ ගාථාවෙන් ‘මට ආචාර්ය කෙනෙක් නො ම ඇත. මට සදෘශ කෙනෙකු දු නැත්තේ ය. දෙවියන් සහිත වූ ලොකයෙහි මට වැඩි පුද්ගලයෙක් නැත්තේ ය’ යි කියා මේ ගාථාව වදාරණ ලද්දේ ය. නැවත ද:- </p><div class="gatha"><p>‘ඉති ඛො භික්ඛවෙ ආලාරොකාලාමො ආචරියො මෙ සමානො අන්තෙවාසිං මං සමානං අත්තනා සමසමං ඨපෙසි. උළාරාය ච මං පූජාය පූජෙසි’ යි.</p></div><p>යන මෙයින් ‘මහණෙනි, ‘මෙසේ ආළාරකාලාමතෙම මට ආචාර්ය වූයේ අන්තෙවාසික වූ මා තමා හා සම සම ව තැබුයේ ය. මට මහත් වූ පූජාවක් පූජා කෙළේ ය’ යි කියාත් වදාරණ ලද්දේ ය. ඉදින් ස්වාමීනි, නාගසෙනයන් වහන්ස, තථාගතයන් වහන්සේ විසින්:-</p><div class="gatha"><p>‘න මෙ ආචරියො අත්‍ථි-සදිසො මෙ න විජ්ජති,</p><p>සදෙවකස්මිං ලොකස්මිං-නත්‍ථි මෙ පටිපුග්ගලො’ යි.</p></div><p>මෙම ගාථාව වදාරණ ලද්දේ වී නම්, ඒ කාරණයෙන් ‘ඉති ඛො භික්ඛවෙ ආළාරොකාලාමො ආචරියො මෙ සමානො අන්තෙවාසිං මං සමානං අත්තනා සමසමං ඨපෙසි’ යි කී වචනයක් ඇද් ද, ඒ වචනය බොරු වන්නේ ය. ඉදින් තථාගතයන් වහන්සේ විසින් ‘ඉති ඛො භික්ඛවෙ ආළාරොකාලාමො ආචරියො මෙ සමානො අන්තෙවාසිං මං සමානං අත්තනා සමසමං ඨපෙසි’ යි කියා වදාරණ ලද්දේ සැබෑ වී නම්, ඒ කාරණයෙන් ‘න මෙ ආචරියො අත්ථි සදිසො මෙ න විජ්ජති’ යනාදි වදාළ <strong>(282)</strong> ඒ වචනය හෝ බොරු වන්නේ ය. මේ උභතොකොටිකප්‍ර‍ශ්නය ද නුඹ වහන්සේ කරා පැමිණියේ ය. නුඹ වහන්සේ විසින් ඒ ප්‍ර‍ශ්නයතෙම ඉසිලියයුත්තේ ය” යි කීහ.</p><p>“මහරජානෙනි, අප භාග්‍යවතුන් වහන්සේ විසින්:-</p><div class="gatha"><p>‘න මෙ ආචරියො අත්‍ථි-සදිසො මෙ න විජ්ජති,</p><p>සදෙවකස්මිං ලොකස්මිං-නත්‍ථි මෙ පටිපුග්ගලො.’</p></div><p>යන මේ ගාථාවත් වදාරණ ලද්දේ ය. නැවත ද:-</p><p><strong>‘ඉති ඛො භික්ඛවෙ ආළාරො කාලාමො ආචරියො මෙ සමානො අන්තෙවාසිං මං සමානං අත්තනා සමසමං ඨපෙසි. උළාරාය ච මං පූජාය පූජෙසි.’</strong></p><p><strong>(282)</strong> කියා මෙම කාරණයත් වදාරණ ලද්දේ ය. ඒ වදාළ වචනය වනාහි බුදු වීමට පූර්වයෙහි ම අභසම්බුද්ධ නො වූ බොධිසත්වයන් වහන්සේගේ ආචාර්යභාවය සඳහා වදාරණ ලද්දේ ම ය. මහරජානෙනි, බුදු වීමට පූර්වයෙහි ම යම් කෙනෙකුන් විසින් අනුශාසනා කරණ ලද්දා වූ බොධිසත්වයන් වහන්සේ ඒ ඒ තන්හි  දවස් හැර වදාළසේක් ද, ඒ අභිසම්බුද්ධ නො වූ බොධිසත්වයන් වහන්සේගේ මේ ආචාර්යවරයෝ පස්දෙනෙක. ඒ ගුරුවරයෝ පස්දෙන කවරහු ද? යත්:- මහරජානෙනි, යම් ඒ බ්‍රාහ්මණයෝ අටදෙනෙක් බොධිසත්වයන් උපන් කල්හි ලක්ෂණ පරීක්ෂා කළාහු ද, හේ කවරහු? යත්:- චතුර්වෙදයෙහි නිපුණ වූ <strong>රාම</strong> ය, <strong>ධජ</strong> ය, <strong>ලක්ඛණ</strong> ය, <strong>මන්ති</strong> ය, <strong>යඤ්ඤ</strong> ය, <strong>සුයාම</strong> ය, <strong>සුභොජ</strong> ය, <strong>සුදත්ත</strong> ය යන ඒ බ්‍රාහ්මණයෝ බොධිසත්වයන්ගේ දෙතිස්මහාපුරුෂලක්ෂණාදිය බලා ‘මේතෙම ගෘහ වාසයෙහි විසී නම් චක්‍ර‍වර්තිරජ වෙයි. මහණ වී නම්, ලොවුතුරා බුදු වෙ’ යි කියා දෙඇඟිලි නැඟූහ. හැමට ම බාල <strong>සුදත්ත</strong> නම් බ්‍රාහ්මණයා මකුළුහුයක් වඅන් ඌර්ණාරොම ධාතුව බලා ‘මේ තෙම එකාන්තයෙන් ම ලොවුතුරා බුදු වේ ම ය’ යි කියා එකැඟිල්ලක් නඟා ලී ය. මෙසේ බොධිසත්වයන්ගේ සිරිසෙත් ප්‍ර‍කාශ කොට කියා රක්ෂා කට යුතු කෙරෙව්වාහු ය. ඒ අට දෙන පළමුවන ආචාර්යයෝ ය.</p><p>“නැවත ද, මහරජානෙනි, බොධිසත්වයන්ගේ පිතෘ වූ <strong>සුද්ධෝදන</strong> නම් මහරජානෝ එසමයෙහි විශෙෂජාති ඇති <strong>උදිච්චබ්‍රාහ්මණවංශ</strong> ඇති පදක වෙය්‍යාකරණඡළංගශාස්ත්‍ර‍ දන්නා <strong>සබ්බමිත්ත</strong> නම් බ්‍රාහ්මණයෙකු ලඟට ගෙන්වා ස්වර්ණභිංකාරයෙන් පැන් වත්කොට ‘මේ කුමාරයාට ශිල්ප උගන්ව’ යි කියා භාර දුන්නාහු ද, මේ දෙවෙනි ආචාර්යයා ය. </p><p>“තවද, මහරජානෙනි, බොධිසත්වයන් වහන්සේ සාරමසින් සාර මසින් <strong>ශක්‍රදෙවෙන්ද්‍ර‍</strong>විලාසයෙන් සැරසී උද්‍යානක්‍රීඩාවට වඩනා කල්හි යම් ඒ දෙවතාවෙක්<sup><a href="#footnote-281" id="footnote-ref-281" class="footnote-ref">[1]</a></sup> මහණවෙසය සතර වැනි කොට ජරා ව්‍යාධි මෘත රූපයන් දක්වා බොධිසත්වයන්ට සංවෙග කෙළේ ද<sup><a href="#footnote-282" id="footnote-ref-282" class="footnote-ref">[2]</a></sup> යම් දෙවතාවකුගේ ආනුභාවයෙන් කියූ රථාචාර්යයාගේ වචනය අසා බොධිසත්වයන් වහන්සේ තුන් භවය ම ගිනි ගත් දෙයක් සේ සිතා සසර කලකිරී උද්විග්න ව ඒ ක්ෂණයෙහි ම නෛෂ්ක්‍ර‍ම්‍ය නික්ම පැවිදි වූසේක් ද මේ තුන්වැනි ආචාර්යයා ය. තව ද, මහරජානෙනි, අප මහබෝසතනානන් වහන්සේ <strong>පාණ්ඩව</strong> නම් පර්වතගුහායෙන් නික්ම ඒ ඒ තැන විහරණය කරණසේක් <strong>(283)</strong> අරූපසමාපත්තිලාභී වූ <strong>ආළාරකාලාම</strong> නම් තපස්වීන් කරා එළඹ වාසය කොට අෂ්ටසමාපත්ති උපදවා ගෙණ ‘මේ ආචාර්යයාගේ සමයයෙහි නිවන් මෙතෙක් ම ය’ යි එතැනින් ඉවත වැඩිසේ. මේ සතරවැනි ගුරුවරයා ය. නැවැතත්, මහරජානෙනි, බොධිසත්වයෝ <strong>උද්දකරාමපුත්‍ර‍</strong> නම් තපස්වීන් කරා ගොස් වාදය කොට ‘ධ්‍යානමාත්‍ර‍යක් මිස එහිත් නිවන් නැතැ’ යි සිතා එහිත් නො රඳා <strong>උරුවෙලාවට</strong> වැඩියසේක. මේ පස්වැනි ආචාර්යතෙම ය. මහරජානෙනි, සම්බොධියට පූර්වයෙහි ම සම්බුද්ධ නො වූ බොධිසත්වයන් වහන්සේගේ මේ ගුරුවරයෝ පස්දෙනා ය. ඒ ආචාර්යවරයෝ වනාහි ලෞකිකගුණධර්මයෙහි යෙදූහ. මහරජානෙනි, මේ ලොකොත්තර වූ නිර්වාණගුණධර්මයෙහි සර්වඥතාඥානය ප්‍ර‍තිවෙධ කිරීමෙහි තථාගතයන් වහන්සේට අනුත්තර වූ අනුශාසක ගුරුවරයෙක් නැත්තේ ය. මහරජානෙනි, අප තථාගතයන් වහන්සේ අන්‍යොපදෙශ විරහිත ව ස්වයම්භූඥානයෙන් ම බුදු වූ සේක. ආචාර්ය විරහිතසේක. ඒ කාරණයෙන් බුදුරජානන් වහන්සේ විසින්:-</p><div class="gatha"><p>‘න මෙ ආචරියො අත්‍ථි-සදිසො මෙ න විජ්ජති,</p><p>සදෙවකස්මිං ලොකස්මිං-නත්‍ථි මෙ පටිපුග්ගලො.’ යි.</p></div><p>යන මේ ගාථාව වදාරණ ලදැ” යි වදාළසේක. “යහපත, ස්වාමීනි, <strong>නාගසෙනයන්</strong> වහන්ස, මෙසේ මේ ප්‍ර‍ශ්නය ද එසේ ම මමත් පිළිගන්නෙමි” යි කීහ.</p><p><strong>ගුරුවිරහිතප්‍ර‍ශ්නය නිමි.</strong></p><ol class="footnotes"><li id="footnote-281"><p> දෙවතාවෙක් තොම <a href="#footnote-ref-281">↑</a></p></li><li id="footnote-282"><p> කළා ද <a href="#footnote-ref-282">↑</a></p></li></ol><nav class="bottom"><a class="button prev" href="60.html"><i class="material-icons" mat-icon="arrow_back"></i>බ්‍ර‍හ්මාරාධනා ප්‍ර‍ශ්නය.</a><a class="button next" href="62.html">එකබුද්ධධාරණීප්‍ර‍ශ්නය <i class="material-icons" mat-icon="arrow_forward"></i></a></nav></div>
    </div>
    </article>
    <div id="toast"></div>
    <script src="../common/jquery-3.4.1.min.js"></script>
    <script src="../common/clipboard.min.js"></script>
    <script src="../common/book.js"></script>
</body>
</html>