<!DOCTYPE html>
<html>
<head>
    <meta charset="UTF-8">
    <title>7. ශාස්තෲ ගුණය - සූවිසි මහ ගුණය</title>
    <meta name="description" content="සූවිසි මහ ගුණය - රේරුකානේ චන්දවිමල හිමි">
    <meta property="og:type" content="article">
    <meta property="og:title" content="7. ශාස්තෲ ගුණය - සූවිසි මහ ගුණය"> <!--For facebook link previews -->
    <meta property="og:image" content="https://2img.now.sh/7. ශාස්තෲ ගුණය - සූවිසි මහ ගුණය.png?theme=dark&fontFamily=arundathee&fontSize=180px">
    <meta property="og:image:type" content="image/png">
    <meta property="og:image:width" content="500">
    <meta property="og:image:height" content="300">
    <meta name="viewport" content="width=device-width, initial-scale=1">
    <meta name="apple-mobile-web-app-capable" content="yes">
    <meta name="mobile-web-app-capable" content="yes">
    <link rel="icon" type="image/png" sizes="96x96" href="../common/favicon-96x96.png">
    <link rel="stylesheet" href="../common/book.css"/>

    <!--For Telegram IV render -->
    <meta property="al:android:app_name" content="Medium" />
    <meta property="article:published_time" content="" />
    <meta name="telegram:channel" content="@dharma_dana"/>
    <meta property="og:site_name" content="pitaka.lk" />
    <meta property="og:description" content="සූවිසි මහ ගුණය - රේරුකානේ චන්දවිමල හිමි" />
    <meta property="og:image" content="https://2img.now.sh/7. ශාස්තෲ ගුණය - සූවිසි මහ ගුණය.png?theme=dark&fontFamily=arundathee&fontSize=180px" />
    <meta name="author" content="සූවිසි මහ ගුණය - රේරුකානේ චන්දවිමල හිමි" />
</head>
<body>
    <article>
    <h1 style="display: none;">7. ශාස්තෲ ගුණය - සූවිසි මහ ගුණය</h1>
    <section style="display: none;" class="is-imageBackgrounded">
        <figure>
            <img src="https://2img.now.sh/7. ශාස්තෲ ගුණය - සූවිසි මහ ගුණය.png?theme=dark&fontFamily=arundathee&fontSize=180px"/>
        </figure>
    </section>
    <div book-folder="suvisi-gunaya" style="width: 100%; max-width: 800pt; margin: 0pt auto; height: 100%; display: flex; flex-flow: column; align-content: center;">
        <div class="content"><nav class="top"><a class="button" href="../app-index.html"><i class="material-icons" mat-icon="home"></i></a><i class="material-icons" mat-icon="navigate_next"></i><a class="button" href="index.html#9"><i class="material-icons" mat-icon="toc"></i>සූවිසි මහ ගුණය</a><i class="material-icons" mat-icon="navigate_next"></i></nav><div class="heading-bar"><h1>7. ශාස්තෲ ගුණය</h1><i class="material-icons share-icon" mat-icon="share" file-name="9.html"></i></div><p>සත්තා දේවමනුස්සානං</p><p>මහාකාරුණික වූ භාග්‍යවතුන් වහන්සේ දෘෂ්ටධාර්මිකාර්ථයෙන් ද, සාම්පරායිකාර්ථයෙන් ද, නිර්වාණ සංඛ්‍යාත පරමාර්ථයෙන් ද මනුෂ්‍ය-දේව-බ්‍රහ්මණයන්ට අනුශාසනා කරන හෙයින් ලෝකයාට ශාස්තෲ වන සේක. ඒ ඒ අයට මෙලොව යහපත පිණිස හා පරලොව යහපත පිණිස  අනුශාසනය කිරිමට සමත් තවත් බොහෝ අය ඇත්තා හ. බුදුන් වහන්සේ හැර නිර්වාණය පිණිස අනුශාසනය කිරිමට සමත් අනිකෙක්  නැත්තේ ය. බුද්ධශ්‍රාවකයන් විසින් ද නිර්වාණය පිණිස අනුශාසනය කරන නමුදු ඒ අනුශාසනය ඔවුන්ගේ අනුශාසනයක් නොව බුදුන් වහන්සේගේම අනුශාසනය ය. බුදුන් වහන්සේ හැර නිවන පිණිස අනුශාසනය කරන අනිකකු නැතය යි කීයේ එහෙයිනි. නොයෙක් විට තථාගතයන් වහන්සේ ඒ ඒ අයට වර්ථමාන භාවයේ යහපත පිණිස හා පරලොව  යහපත පිණිස අනුශාසනය කරතත් එය අප්‍රධාන කරුණෙකි. උන් වහන්සේගේ විශේෂ අනුශාසනය නිර්වාණය පිණිස කරන අනුශාසනය ය. ජාති-ව්‍යාධි-මරණා දි දුඃඛ ස්කන්ධයෙන් මිදීම සඳහා කරන අනුශාසනය ය.</p><p>තථාගතයන් වහන්සේ විසින් නිවන් ලැබිම සඳහා කරන අනුශාසනය අසා එය අනුව පිළිවෙත් පුරා අසංඛ්‍ය ගණනක් මනුෂ්‍ය-දේව-බ්‍රහ්මයෝ නිවන් සුවය ලැබුහ. නිවන පිණිස කරන අනුශාසනය තථාගතයන් වහන්සේගේ උසස්ම ප්‍රාතිහාර්‍ය්‍යය යි. තථාගතයන් වහන්සේට හා ඇතැම් ශ්‍රාවකයන්ට නොයෙක් ප්‍රාතිහාර්‍ය්‍යය ඇති නමුත් තථාගතයන් වහන්සේ උසස් කොට සලකන්නේ අනුශාසන ප්‍රාතිහාර්‍ය්‍යය ය.</p><p>තථාගතයන් වහන්සේ නාලන්දාවෙහි <strong>පාවාරිකබ්බ</strong> වනයෙහි වැඩ වෙසෙන අවස්ථාවක <strong>කේවට්ට</strong> නම් ගෘහපති පුත්‍රයෙක් උන්වහන්සේ වෙත එළඹ “ස්වාමිනි, භග්‍යවතුන් වහන්ස, මේ නාලන්දා නුවර සමෘද්ධය, බොහෝ ජනයා ඇත්තේ ය. මෙහි මිනිසුන් භාග්‍යවතුන් වහන්සේ වහන්සේ කෙරෙහි ප්‍රසන්න වුවෝ ය. ඉදින් එක් භික්ෂුවක් සෘද්ධිප්‍රාතිහාර්‍ය්‍ය දැක්වීමෙහි යොදවන සේක් නම්, නාලන්දා වැසියෝ භාග්‍යවතුන් වහන්සේ කෙරෙහි වඩාත් පහදින්නාහ’යි සැළ කළේ ය. තථාගතයන් වහන්සේ “කේවට්ටය, මම ගිහියනට සෘද්ධිප්‍රාතිහාර්‍ය්‍ය දක්වන ලෙස භික්ෂුන් ට දහම් නො දෙසමි’යි වදාළහ. කේවට්ට ගෘහපති පුත්‍ර දෙවනුව ද තථාගතයන් වහන්සේට එසේ සැල කෙළේ ය. එකල්හි ද තථාගතයන් වහන්සේ ද ප්‍රතික්ෂේප කල සේක. තෙවනුව ද කේවට්ට ගෘහපති පුත්‍රයා ඒ කාරණය සැල කෙළේ ය. එකල්හි  ද තථාගතයන් වහන්සේ ඔහුට <strong>සෘද්ධිප්‍රාතිහාර්‍ය්‍යය - ආදේශනප්‍රාතිහාර්‍ය්‍ය - අනුශාසන ප්‍රාතිහාර්‍ය්‍යය යන ප්‍රාතිහාර්‍ය්‍යය</strong> තුන විස්තර කරමින් දහම් දෙසු සේක.</p><p>ධ්‍යාන වඩා අභිඥා ලැබ එහි බලයෙන් බොහෝ දෙනෙකුන් වීම නොයෙක් වෙස් ගැනීම් නොයෙක් රූපයන් මැවීම අහසින් යාම පොළොවෙහි මෙන් ජලයෙහි ද අහසෙහි ද ඉරියව් පැවැත්වීම යනාදිය කිරිම <strong>සෘද්ධිප්‍රාතිහාර්‍ය්‍යයය</strong>. යම් කිසි භික්ෂුවක් එසේ කරන කල්හි ඒවා දැක පැහැදුණු කෙනෙකු ඒ බව සස්නෙහි නො පැහැදුණු එකකුට කිවහොත් සමහර විට ඔහු “යහළුව, ඔබ කියන දේවල් කළ හැකි ගන්ධාරි නම් විද්‍යාවක් ඇත්තේ ය. ඔබ වර්ණනා කරන භික්ෂුව <strong>ගන්ධාරි</strong> විද්‍යාව දන්නා කෙනෙකු විය හැකිය’යි කියන්නේ ය. එයින් කලින් පැහැදුණවුන්ගේ පැහැදීමත් නැතිවිය හැකිය. එබැවින් තථාගතයන් වහන්සේ සෘද්ධිප්‍රාතිහාර්‍ය්‍යය කිරිම පිළිකුල් කරන්නා හ. එය කරන ලෙස ශ්‍රවකයන්ට අනුශාසනය නො කරන්නාහ. </p><p>අන්‍යන් සිතු දෑ කල්පනා කළ දෑ ප්‍රකාශ කිරීම <strong>ආදේශන ප්‍රාතිහාර්‍ය්‍ය</strong> නම් වේ. පරසිත් දන්නා නුවණ ලබා දී ඇති භික්ෂුනට අනුන්ගේ සිත් අනුන්ගේ කල්පනා කිය හැකි ය. භික්ෂුවක් විසින් එසේ කරනු දැක පැහැදුණු කෙනෙකු බුදුසස්නෙහි නොපහන් අයකුට ඒ බව කියුව හොත් සමර විට ඔහු විසින් <strong>“මණිකා”</strong> නම් විද්‍යාවක් ඇත. එය දත් අයට අනුන්ගේ සිත් කිය හැකිය. ඔබ වර්ණනා කරන භික්ෂුව ඒ විද්‍යාව උගත් අයකු විය හැකිය’යි කියනු ඇත. එයින් බුදු සස්නෙහි පහන් පුද්ගලයන්ගේ සිත් ද කළකිරෙන්නට පිලිවන. එබැවින් තථාගතයන් වහන්සේ ඒ ආදේශන ප්‍රාතිහාර්‍ය්‍ය ද පිළිකුල් කරන්නා හ. ඒ ප්‍රාතිහාර්‍ය්‍යය කිරිමෙහි ශ්‍රවකයන් නොයොදවන්නා හ.</p><p>“මෙසේ කල්පනා කරව්, මෙසේ කල්පනා නො කරව්, මෙසේ මෙනෙහි කරව්, මෙසේ මෙනෙහි නො කරව්, මේවා දුරු කරව්, මේවා වඩව්, උපදවා ගනිව්’යි  අනුශාසනය කීරිම <strong>අනුශාසන ප්‍රාතිහාර්‍ය්‍යයය</strong>. තථාගතයන් වහන්සේ අනුශාසන ප්‍රාතිහාර්‍ය්‍යයෙන් ලෝකයට අනුශාසනා කරන සේක. අනුශාසනයේ ඇති ප්‍රතිහාර්‍ය්‍ය නම්, එය අසා එය අනුව පිළිපදින්නවුන්ට මනුෂ්‍ය දිව්‍ය සම්පත් හා රූපාවචර අරූපාවචර ධ්‍යානයන් හා අභිඥා ද සතර මාර්ග සතරඵල නිර්වාණ යන ලෝකෝත්තර ධර්මයන් ද නොවරදවා ම ලැබිය හැකි බව ය. මෙයින් වර්ෂ දෙදහස් පන්සියයකට පෙර කරන ලද අනුශාසනයෙන් අදත් ලෝකයෙහි කෝටිසංඛ්‍යාත ජනකායක් බෞද්ධයන් වශයෙන් ජිවත් වෙති. එයම ද මහත් ප්‍රතිහාර්‍ය්‍යයෙකි. ඇතැමෙක් තථාගතයන් වහන්සේගේ අනුශාසනාව අසා ‘ගිහි ව වෙසෙමෙන් මේ අනුශාසනය අනුව පිරිසිදු ලෙස සිල් රකිමින් ජිවත් විය නො හැකි ය. ගිහිගෙය සම්‍යක් ප්‍රතිපදාවට බොහෝ බාධක ඇති අවහිර තැනක කෙලෙස් රජස් නඟිනා තැනැකැ’යි අන් කිසිම කරුණකින් නො හරනා බෙහෝ ධනය ද, ජීවිතය නිසා ද හැරිය නො හෙන භාර්‍ය්‍යාවන් හා දූ දරුවන් ද, බොහෝ නෑ මිතුරන් ද හැර බුදුසස්නෙහි පැවිදි වෙති. එයම කෙතරම් ප්‍රාතිහාර්‍ය්‍යයක් ද? එසේ පැවිදි වූවන් ගෙන් බොහෝ දෙනෙක් ඇසූ ධර්මය අනුව පිළිවෙත් පුරා අර්හත්ඵලය නැමැති උත්තම ධර්මය ලබා දුකින් මිදී නිවනට පැමිණියෝ ය.</p><p>තථාගතයන් වහන්සේ ගේ අනුශාසනය අසා නො පැවිදිව ම මඟ පල ලැබු දෙව්මිනිස්සු ද ඉතා බොහෝ ය. බුදුරදුන් පිරිනිවිමෙන් පසු ද උන් වහන්සේගේ අනුශාසනයන් අසා බොහෝ සත්වයෝ මඟපල ලබා නිවන් දුටහ. අපමණ සත්වයන් හට ජාතිජරාමරණ ආදී දුක් කෙළවර කරගත හැකි වන බව තථාගතයන් වහන්සේගේ අනුශාසනයෙහි ඇති ප්‍රාතිහාර්‍ය්‍යය ය. සෘද්ධිප්‍රාතිහාර්‍ය්‍යය දැක යමෙකු පැහැදුණ ද, එය ස්ථිර පැහැදීමක් නොවේ. තථාගතානුශාසනය අසා එය තේරුම් ගෙන යමෙක් ධර්මයෙහි නිසැක බවට පැමිණියේ නම්, ඔහුගේ බුදුසස්නෙහි පැහැදීම ස්ථීරය. එවැනි පුද්ගලයාගේ පැහැදීම ශක්‍රයා විසින් බ්‍රහ්මයා විසින් වුවද වෙනස් නො කළ හැකිය. ඒ බව <strong>ධනඤ්ජානි </strong>නම් බැමිණියගේ කථාවෙන් හා <strong>සුප්‍රබුද්ධ</strong> නම් දුගියාගේ කථාවෙන් පැහැදිලි ය. </p><div class="TOC-container subheadings"><div class="TOC-text" level="2">අනු මාතෘකා</div><div class="TOC-children"><div class="TOC-container" id="9-1"><div class="TOC-text" level="2"><i class="material-icons leaf hover-icon" mat-icon="keyboard_arrow_right"></i><a class="TOC" href="9-1.html" level="2">ධනඤ්ජානි බැමිණියගේ කථාව</a><i class="material-icons share-icon hover-icon" mat-icon="share" file-name="9-1.html"></i></div><div class="TOC-children"></div></div><div class="TOC-container" id="9-2"><div class="TOC-text" level="2"><i class="material-icons leaf hover-icon" mat-icon="keyboard_arrow_right"></i><a class="TOC" href="9-2.html" level="2">සුප්‍රබුද්ධ දුගියාගේ කථාව</a><i class="material-icons share-icon hover-icon" mat-icon="share" file-name="9-2.html"></i></div><div class="TOC-children"></div></div><div class="TOC-container" id="9-3"><div class="TOC-text" level="2"><i class="material-icons leaf hover-icon" mat-icon="keyboard_arrow_right"></i><a class="TOC" href="9-3.html" level="2">බුඬානුශාසනය,</a><i class="material-icons share-icon hover-icon" mat-icon="share" file-name="9-3.html"></i></div><div class="TOC-children"></div></div><div class="TOC-container" id="9-4"><div class="TOC-text" level="2"><i class="material-icons leaf hover-icon" mat-icon="keyboard_arrow_right"></i><a class="TOC" href="9-4.html" level="2">න්‍යග්‍රෝධ පරිව්‍රාජක තැනගේ කථාව</a><i class="material-icons share-icon hover-icon" mat-icon="share" file-name="9-4.html"></i></div><div class="TOC-children"></div></div><div class="TOC-container" id="9-5"><div class="TOC-text" level="2"><i class="material-icons leaf hover-icon" mat-icon="keyboard_arrow_right"></i><a class="TOC" href="9-5.html" level="2">නො වරදින අනුශාසනය</a><i class="material-icons share-icon hover-icon" mat-icon="share" file-name="9-5.html"></i></div><div class="TOC-children"></div></div><div class="TOC-container" id="9-6"><div class="TOC-text" level="2"><i class="material-icons leaf hover-icon" mat-icon="keyboard_arrow_right"></i><a class="TOC" href="9-6.html" level="2">ස්වර්ණකාර තෙරුන් වහන්සේ </a><i class="material-icons share-icon hover-icon" mat-icon="share" file-name="9-6.html"></i></div><div class="TOC-children"></div></div><div class="TOC-container" id="9-7"><div class="TOC-text" level="2"><i class="material-icons leaf hover-icon" mat-icon="keyboard_arrow_right"></i><a class="TOC" href="9-7.html" level="2">භික්ෂුන් පන්සියයක් රහත් විම</a><i class="material-icons share-icon hover-icon" mat-icon="share" file-name="9-7.html"></i></div><div class="TOC-children"></div></div><div class="TOC-container" id="9-8"><div class="TOC-text" level="2"><i class="material-icons leaf hover-icon" mat-icon="keyboard_arrow_right"></i><a class="TOC" href="9-8.html" level="2">බෝධිසත්ත්වානුශාසනා</a><i class="material-icons share-icon hover-icon" mat-icon="share" file-name="9-8.html"></i></div><div class="TOC-children"></div></div><div class="TOC-container" id="9-9"><div class="TOC-text" level="2"><i class="material-icons leaf hover-icon" mat-icon="keyboard_arrow_right"></i><a class="TOC" href="9-9.html" level="2">කුද්දාල පණ්ඩිතයෝ</a><i class="material-icons share-icon hover-icon" mat-icon="share" file-name="9-9.html"></i></div><div class="TOC-children"></div></div><div class="TOC-container" id="9-10"><div class="TOC-text" level="2"><i class="material-icons leaf hover-icon" mat-icon="keyboard_arrow_right"></i><a class="TOC" href="9-10.html" level="2">හත්හැවිරිදි සම්භව කුමාරයන්ගේ ධර්මානුශාසනය</a><i class="material-icons share-icon hover-icon" mat-icon="share" file-name="9-10.html"></i></div><div class="TOC-children"></div></div></div></div><nav class="bottom"><a class="button prev" href="8-1.html"><i class="material-icons" mat-icon="arrow_back"></i>සච්චක දමනය</a><a class="button next" href="9-1.html">ධනඤ්ජානි බැමිණියගේ කථාව <i class="material-icons" mat-icon="arrow_forward"></i></a></nav></div>
    </div>
    </article>
    <div id="toast"></div>
    <script src="../common/jquery-3.4.1.min.js"></script>
    <script src="../common/clipboard.min.js"></script>
    <script src="../common/book.js"></script>
</body>
</html>