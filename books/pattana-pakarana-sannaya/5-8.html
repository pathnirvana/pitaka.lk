<!DOCTYPE html>
<html>
<head>
    <meta charset="UTF-8">
    <title>8. නිඃශ්‍රය ප්‍රත්‍යය නිර්‍දෙශය - පට්ඨාන මහා පකරණ සන්නය</title>
    <meta name="description" content="පට්ඨාන මහා පකරණ සන්නය - රේරුකානේ චන්දවිමල හිමි">
    <meta property="og:type" content="article">
    <meta property="og:title" content="8. නිඃශ්‍රය ප්‍රත්‍යය නිර්‍දෙශය - පට්ඨාන මහා පකරණ සන්නය"> <!--For facebook link previews -->
    <meta property="og:image" content="https://pitaka.lk/books/common/og-books-500x300.png">
    <meta property="og:image:type" content="image/png">
    <meta property="og:image:width" content="500">
    <meta property="og:image:height" content="300">
    <meta name="viewport" content="width=device-width, initial-scale=1">
    <meta name="apple-mobile-web-app-capable" content="yes">
    <meta name="mobile-web-app-capable" content="yes">
    <link rel="icon" type="image/png" sizes="96x96" href="../common/favicon-96x96.png">
    <link rel="stylesheet" href="../common/book.css"/>
</head>
<body>
    <div book-folder="pattana-pakarana-sannaya" style="width: 100%; max-width: 800pt; margin: 0pt auto; height: 100%; display: flex; flex-flow: column; align-content: center;">
        <div class="content">
  <nav class="top"><a class="button" href="../index.html"><i class="material-icons">home</i></a><i class="material-icons">navigate_next</i><a class="button" href="index.html#5-8"><i class="material-icons">toc</i>පට්ඨාන මහා පකරණ සන්නය</a><i class="material-icons">navigate_next</i><a class="button" href="5.html">ප්‍රත්‍යය නිර්‍දෙශවාරය</a></nav>
  <div class="heading-bar">
    <h2>8. නිඃශ්‍රය ප්‍රත්‍යය නිර්‍දෙශය</h2><i class="material-icons star-icon undefined" data-bookmark="{&quot;ids&quot;:[5,8],&quot;headings&quot;:[&quot;ප්‍රත්‍යය නිර්‍දෙශවාරය&quot;,&quot;8. නිඃශ්‍රය ප්‍රත්‍යය නිර්‍දෙශය&quot;],&quot;book&quot;:{&quot;name&quot;:&quot;පට්ඨාන මහා පකරණ සන්නය&quot;,&quot;folder&quot;:&quot;pattana-pakarana-sannaya&quot;}}">star_outline</i><i class="material-icons share-icon" file-name="5-8.html">share</i>
  </div>
  <p>අන්‍යෝන්‍ය ප්‍රත්‍යය නිර්‍දෙශයට අනතුරු ව නිඃශ්‍රය ප්‍රත්‍යය නිර්‍දෙශය වදාළ සේක. -පෙ-</p>
  <div class="subhead">
    <p>පදාර්‍ථ:</p>
  </div>
  <p>(නිඃශ්‍රය ප්‍රත්‍යය නිර්‍දෙශයෙහි සහජාත නිඃශ්‍රය හා සහජාත ප්‍රත්‍යය මෙනි.) පුරේජාත නිඃශ්‍රයයෙහි චක්ඛායතනං, අතීතභවාඞ්ගය හා උපන් මධ්‍යමායුෂ්ක චක්ඛායතනය: චක්ඛුවිඤ්ඤාණධාතුයා, චක්ඛුවිඤ්ඤාණධාතුවට ද: තං සම්පයුත්තකානං, ඒ චක්ඛුවිඤ්ඤාණධාතුව හා සම්ප්‍රයුක්ත වූ: ධම්මානඤ්ච, සර්‍වචිත්තසාධාරණ චෛතසිකයන්ට ද: නිස්සය පච්චයෙන පච්චයො. යං රූපං, හෘදයවස්තු සඞ්ඛ්‍යාත යම් රූපයක්: නිස්සාය, ඇසුරුකොට: මනොධාතු ච, මනෝධාතුව ද: මනෝවිඤ්ඤාණධාතු ච, අරූපවිපාක වර්ජිත මනෝවිඤ්ඤාණධාතු දෙසැත්තෑව ද: උප්පජ්ජන්ති, උපදිත් ද: තංරූපං, ඒ හෘදයරූපය: මනොධාතුයි ච මනොවිඤ්ඤාණ ධාතුයා ච නිස්සය පච්චයෙන පච්චයො.</p>
  <div class="subhead">
    <p>අභිධෙයාර්‍ථ:</p>
  </div>
  <p>සහජාතනිඃශ්‍රයෙහි අභිධෙයාර්‍ථ සහජාත ප්‍රත්‍යයෙහි මෙනි. <b>“චක්ඛායතනං”</b> යන කර්‍තෘපාඨයෙන් අතීතභවාඞ්ගය හා උපදනා මධ්‍යමායුෂ්ක චක්‍ෂුර්‍වස්තු සඞ්ඛ්‍යාත ප්‍රත්‍යයධර්‍මය දැක් වූ සේක. <b>“චක්ඛුවිඤ්ඤාණධාතුයා”</b> යන සම්ප්‍රදානපාඨයෙන් චක්‍ෂුර්විඥානද්වයය, සර්‍වචිත්ත සාධාරණ චෛතසික සත ය යන ප්‍රත්‍යයෝත්පන්න ධර්‍මයන් දැක් වූ සේක. <b>“නිස්සයපච්චයෙන”</b> යන කරණපාඨයෙන් එක්වර ලැබෙන නිස්සය, පුරේජාත, ඉන්‍ද්‍රිය, විප්පයුත්ත, අත්‍ථි, අවිගත යන ප්‍රත්‍යය ශක්ති සය අතුරෙන් නිඃශ්‍රයසඞ්ඛ්‍යාත ශක්ති විශේෂයෙන් උපකාර වීම ද දැක් වූ සේක. සොතායතනං යනාදිය වුක්තානුසාරයෙන් දත යුතු.</p>
  <p><b>“යං රූපං”</b> යන පාඨයෙන් ප්‍රතිසන්‍ධ්‍යාදි පූර්‍ව පූර්‍ව චිත්තයන් හා උපන් හෘදයවස්තු සඞ්ඛ්‍යාත ප්‍රත්‍යය ධර්‍මය අනියමින් දැක් වූ සේක. <b>“නිස්සාය මනොධාතු ච මනොවිඤ්ඤාණ ධාතු ච වත්තන්ති”</b> යන පාඨයෙන් මනෝධාතුත්‍රය ය, අරූපවිපාක වර්ජිත මනෝවිඥානධාතු දෙසැත්තෑවය යන ප්‍රත්‍යයෝත්පන්නයන් දැක් වූ සේක. <b>“තං රූපං”</b> යන පාඨයෙන් <b>“යං රූපං”</b> යන පාඨයෙන් අනියමින් දැක්වුණු ප්‍රතිසන්‍ධ්‍යාදි පූර්‍ව පූර්‍ව චිත්තයන් හා උපන් හෘදයවස්තු සඞ්ඛ්‍යාත ප්‍රත්‍යය ධර්‍මය නියම වශයෙන් දැක් වූ සේක. <b>“මනෝධාතුයා ච -පෙ- ධම්මානං”</b> යන පාඨයෙන් මනෝධාතුත්‍රය ය, අරූපවිපාක වර්ජිත මනෝවිඥාන ධාතු දෙසැත්තෑව ය, චෛතසික දෙපනස ය යන ප්‍රත්‍යයෝත්පන්නයන් නියම වශයෙන් දැක් වූ සේක.</p>
  <p><b>“නිස්සය පච්චයෙන”</b> යන කරණ පාඨයෙන් පඤ්චවෝකාර භූමියෙහි උපදනා වූ මනෝධාතුත්‍රය ය අරූපවිපාක වර්ජිත මනෝවිඥානධාතු දෙසැත්තෑවය යන මොවුන්ට ප්‍රත්‍යය වන ප්‍රතිසන්‍ධ්‍යාදි පූර්‍ව පූර්‍ව චිත්තයන් හා උපදනා හෘදයවස්තුව ය, මරණාසන්න කාලයෙහි ච්‍යුතිචිත්තයෙන් සතළොස් වන චිත්තය හා උපදනා හෘදයවස්තුව ය යන පුරේජාත නිඃශ්‍රය ප්‍රත්‍යය වේ නම්, නිස්සය, පුරේජාත, විප්පයුත්ත, අත්‍ථි, අවිගත යන ප්‍රත්‍යය ශක්ති පස අතුරෙන් නිඃශ්‍රය සඞ්ඛ්‍යාත ශක්ති විශේෂයෙන් උපකාර වීමද, මනෝද්වාරාවර්ජනයට හා මරණාසන්නජවනයන්ට ද තදාරම්මණයට ද ප්‍රත්‍යය වන ච්‍යුතිචිත්තයෙන් සතොළොස් වන චිත්තය හා උපන් හෘදයවස්තු සඞ්ඛ්‍යාත වස්ත්‍වාරම්මණය වේ නම්, ආරම්මණ ශක්තිය සහිත වූ ප්‍රත්‍යයශක්ති සය අතුරෙන් -පෙ- වීම ද,</p>
  <p>ගරුකොට අරමුණු කරන ලෝභමූල මරණාසන්න ජවනයන්ට ප්‍රත්‍යය වන ච්‍යුතිචිත්තයෙන් සතොළොස් වන චිත්තය හා උපන් ගරුකළ යුතුවූ හෘදයවස්තු සඞ්ඛ්‍යාත වස්ත්‍වාරම්මණ ප්‍රත්‍යය වේ නම් ආරම්මණ, අධිපති, උපනිස්සය යන ප්‍රත්‍යය ශක්ති තුන ද සහිත වූ ප්‍රත්‍යය ශක්ති අටෙන් නිඃශ්‍රය සඞ්ඛ්‍යාත ශක්ති විශේෂයෙන් උපකාර වීම ද දැක්වූ සේක.</p>
  <nav class="bottom"><a class="button prev" href="5-7.html"><i class="material-icons">arrow_back</i>7. අන්‍යෝන්‍ය ප්‍රත්‍යය නිර්‍දෙශය</a><a class="button next" href="5-9.html">9. උපනිඃශ්‍රය ප්‍රත්‍යය නිර්‍දෙශය <i class="material-icons">arrow_forward</i></a></nav>
</div>
    </div>
    <div id="toast"></div>
    <script src="../common/jquery-3.4.1.min.js"></script>
    <script src="../common/clipboard.min.js"></script>
    <script src="../common/book.js"></script>
</body>
</html>