<!DOCTYPE html>
<html>
<head>
    <meta charset="UTF-8">
    <title>කෘත්‍ය වශයෙන්</title>
    <meta name="description" content="විශුද්ධි මාර්ගය - බුද්ධඝෝෂ හිමි">
    <meta property="og:type" content="article">
    <meta property="og:title" content="කෘත්‍ය වශයෙන්"> <!--For facebook link previews -->
    <meta property="og:image" content="https://pitaka.lk/books/common/og-books-500x300.png">
    <meta property="og:image:type" content="image/png">
    <meta property="og:image:width" content="500">
    <meta property="og:image:height" content="300">
    <meta name="viewport" content="width=device-width, initial-scale=1">
    <meta name="apple-mobile-web-app-capable" content="yes">
    <meta name="mobile-web-app-capable" content="yes">
    <link rel="icon" type="image/png" sizes="96x96" href="../common/favicon-96x96.png">
    <link rel="stylesheet" href="../common/book.css"/>
</head>
<body>
    <div book-folder="vishuddhi-margaya" style="width: 100%; max-width: 800pt; margin: 0pt auto; height: 100%; display: flex; flex-flow: column; align-content: center;">
        <div class="content"><nav class="top"><a class="button" href="../app-index.html"><i class="material-icons">home</i></a><i class="material-icons">navigate_next</i><a class="button" href="index.html#18-1-5"><i class="material-icons">toc</i>විශුද්ධි මාර්ගය</a><i class="material-icons">navigate_next</i><a class="button" href="18.html">16. ඉන්‍ද්‍රිය - සත්‍ය නිර්‍දෙශය</a><i class="material-icons">navigate_next</i><a class="button" href="18-1.html">1. ඉන්‍ද්‍රිය නිර්දේශය</a></nav><h3>කෘත්‍ය වශයෙන්<i class="material-icons share-icon" file-name="18-1-5.html">share</i></h3><p>(5) කෘත්‍ය වශයෙන්<strong>, “චක්ඛායතනං චක්ඛුවිඤ්ඤාණ ධාතුයා තංසමුට්ඨානානං ච රූපානං ඉන්‍ද්‍රිය පච්චයෙන පච්චයො”<sup><a href="#footnote-518" id="footnote-ref-518" class="footnote-ref">[1]</a></sup></strong> ‘චක්ඛායතනය චක්ඛු විඤ්ඤාණ ධාතුවට හා තත් සමුත්‍ථාන රූපයනට ඉන්‍ද්‍රිය ප්‍ර‍ත්‍යයෙන් ප්‍ර‍ත්‍යය වේ’ යැයි වදාළ හෙයින් මෙහි කෘත්‍යය වශයෙන් ගනු ලබන්නේ <strong>ඉන්‍ද්‍රිය ප්‍ර‍ත්‍යයභාවය සිද්ධ වූ කෘත්‍යය මැයි</strong>. ඒ කෘත්‍යයා ගේ අනන්‍ය සාධාරණ බව හා <strong>ඉන්‍ද්‍රියාර්‍ථයා</strong> ගේ ස්ථානය ද වූ හෙයිනි.</p><p>(<strong>ජනකත්‍වය</strong> හෝ <strong>උපස්තම්භකත්වය</strong> හෝ <strong>අනුපාලකත්‍වය</strong> හෝ ඇත්තාහු මැ ප්‍ර‍ත්‍යයෝ යි.)</p><p>චක්‍ෂුඃප්‍ර‍සාදාදීන් ගේ තීක්ෂණ මන්‍දාදිභාවය අනුවැ චක්‍ෂුර් විඥානාදිය තීක්ෂණ මන්‍දාදිභාවයට පැමිණවීම් වශයෙන් තමා ගේ ආකාරයට පමුණුවන ස්වභාවය <strong>ඉන්‍ද්‍රිය ප්‍ර‍ත්‍යයභාවය යැ</strong>. <strong>මේය එහි කෘත්‍ය ය</strong>. </p><p>එහෙයින් මැ <strong>චක්‍ෂුරින්‍ද්‍රියයා ගේ</strong> රූපාලම්බනය හා ගැටීමට යෝග්‍යතාවය නැති කල <strong>චක්‍ෂුර්විඥානයා</strong> ගේ දර්‍ශන කෘත්‍යය සිද්ධ නොවේ. </p><p><strong>ශ්‍රෝත්‍ර‍ - ඝ්‍රාණ - ජිහ්වා - කාය</strong> යන්ගේ කෘත්‍ය<strong>ය ද, එසේ මැයි. මනින්‍ද්‍රියයා ගේ</strong> වනාහි සහජාත ධර්‍මයන් තමා ගේ වශයෙහි පැවැත්වීමෙන් <strong>ඊශ්වරත්‍වය</strong> වේ. ඒ වූකලී පූර්‍වඞ්ගම වීම් වශයෙනි. </p><p><strong>ජීවිතින්‍ද්‍රියයාගේ</strong> සහජාත ධර්‍මයන් පාලනය කිරීම කෘත්‍යය යැ. සහජාත <strong>නාම-රූප</strong> ධර්‍මයන් පාලනය කිරීම ජිවිතෙන්‍ද්‍රියයා ගේ <strong>ඊශ්වරත්‍වය</strong> වේ.</p><p><strong>ලිඞ්ග-නිමිත්ත-කුන්ත-ආකප්ප</strong> යන ආකාර රචනා කිරීම <strong>ස්ත්‍රීන්‍ද්‍රිය-පුරුෂෙන්‍ද්‍රියයන් ගේ කෘත්‍යය යැ.</strong></p><p>(<strong>මේ ද්වාවීසති</strong> ධර්‍මයන් ගේ ඉන්‍ද්‍රියත්වය නම් <strong>ජනකත්‍වය</strong> හා <strong>උපස්තම්භකත්‍වය</strong> යැ. ඒ ලක්‍ෂණයෙන් යුක්ත වූ ඉන්‍ද්‍රියයෝ විස්සෙ (20) කි. මේ ‘<strong>භාවඉන්‍ද්‍රිය’</strong> දෙක පෙර කී ලිඞ්ගාදියට ජනකත්‍වයක් හෝ උපස්තම්භකත්වයක් නැත්තේ ය. එහෙත් කර්‍මාදි අන්‍ය ප්‍ර‍ත්‍යයයෙන් උපදනා රූපයනට <strong>ස්ත්‍රී-පුරුෂ</strong> ආකාර ගැනීම මොවුන් ගේ කෘත්‍යය යි.)</p><p>සහජාත ධර්‍මයන් මැඩගෙන තම තමා අයත් ඖදාරිකාකාරයට පැමිණවීම <strong>සුඛ-දුඃඛ-සොමනස්ස-දොමනස්ස වේදනාවන් </strong>ගේ කෘත්‍යය යි. සහජාත ධර්‍මයෝ ද, ඔවුන්ගේ වශයෙන් සැප-දුක් ආදි ස්වභාවයට පැමිණියාක් මෙන් වෙති. </p><p><strong>උපෙක්ඛා ඉන්‍ද්‍රියය</strong> ශාන්ත ප්‍ර‍ණීත බවට හෝ මධ්‍යස්ත ආකාරයට පැමිණවීම් <strong>කෘත්‍යය යැ</strong>.</p><p>අස්සද්ධියාදි ප්‍ර‍තිපක්ෂ ධර්‍ම මැඩපැවැත්වීම හා <strong>සම්ප්‍ර‍යුක්ත ධර්‍මයන් ශාන්ත ආකාරාදියට පැමිණවීම ය, උපස්තම්භාකාරය, එළඹසිටි ආකාරය, මොනවට පිහිටි ආකාරය, ස්වභාව දක්නා ආකාරය,</strong> යන මේවාට පැමිණවීම පිළිවෙලින් ශ්‍ර‍ද්ධාදි පඤේචන්‍ද්‍රියයන් ගේ <strong>කෘත්‍යය යි</strong>.</p><p>සක්කායදිට්ඨි ආදි ත්‍රිවිධ සංයෝජනයන් ප්‍ර‍හාණය කිරීම හා සම්ප්‍ර‍යුක්ත ධර්‍මයන් ඒ ප්‍ර‍හාණයට අභිමුඛ කිරීම ද, <strong>අනඤ්ඤාතඤ්ඤස්සාමීතින්‍ද්‍රියයා ගේ කෘත්‍යය යි</strong>.</p><p>කාමරාග-ව්‍යාපාදාදි සංයෝජනයන්ගේ තුනී කිරීම ද, ප්‍ර‍හාණය කිරීම ද, සහජාත ධර්‍මයන් තමා ගේ වශයෙහි පැවැත්වීම ද, මාර්‍ග සම්ප්‍ර‍යුක්ත <strong>අඤ්ඤින්‍ද්‍රියයා ගේ කෘත්‍යය යැ</strong>.</p><p>ඵලසම්ප්‍ර‍යුක්ත <strong>අඤ්ඤින්‍ද්‍රිය ය</strong> ඒ ඒ සංයෝජනයන් <strong>පටිප්පස්සද්ධි</strong> වශයෙන් ප්‍ර‍හාණය කිරීම <strong>කෘත්‍යය යි</strong>.</p><p>(<strong>පරිඤේඤය්‍ය - පහාතබ්බ - භාවෙතබ්බ - සච්ඡිකාතබ්බ ධර්‍මයන් පරිඤ්ඤාණ - පහාණ - භාවනා - සාක්‍ෂාත්කරණ</strong> යන සියලු කෘත්‍යය ඇති හෙයින් අනෙක් කළමනා කෘත්‍ය නැති.)</p><p><strong>අඤ්ඤාතාවින්‍ද්‍රියය</strong> අමෘතාභිමුඛවීම් හා සහජාත ධර්‍මයන්ගේ අමෘතාභිමුඛ භාවයට ප්‍ර‍ත්‍යයවීම් ද, <strong>කෘත්‍යය යැ</strong>. සෙස්සවුන් මෙන් අනෙක් කෘත්‍යයෙහි නුපුරුදු බවද වේ.</p><p>මේ <strong>කෘත්‍ය වශයෙන්</strong> විනිශ්චය යි.</p><ol class="footnotes"><li id="footnote-518"><p> පඨා : ප: පච්චයනිදේදස 6 </p><p>(“චක්ඛුන්‍ද්‍රියං” යනු ය එහි වනුයේ) <a href="#footnote-ref-518">↑</a></p></li></ol><nav class="bottom"><a class="button prev" href="18-1-4.html"><i class="material-icons">arrow_back</i>භේදා භේද වශයෙන්</a><a class="button next" href="18-1-6.html">භුමි වශයෙන් <i class="material-icons">arrow_forward</i></a></nav></div>
    </div>
    <div id="toast"></div>
    <script src="../common/jquery-3.3.1.slim.min.js"></script>
    <script src="../common/clipboard.min.js"></script>
    <script src="../common/book.js"></script>
</body>
</html>