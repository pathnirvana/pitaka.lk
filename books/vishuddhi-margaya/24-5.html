<!DOCTYPE html>
<html>
<head>
    <meta charset="UTF-8">
    <title>බෝධි පාක්ෂික ධර්ම - විශුද්ධි මාර්ගය</title>
    <meta name="description" content="විශුද්ධි මාර්ගය - බුද්ධඝෝෂ හිමි">
    <meta property="og:type" content="article">
    <meta property="og:title" content="බෝධි පාක්ෂික ධර්ම - විශුද්ධි මාර්ගය"> <!--For facebook link previews -->
    <meta property="og:image" content="https://2img.now.sh/බෝධි පාක්ෂික ධර්ම - විශුද්ධි මාර්ගය.png?theme=dark&fontFamily=arundathee&fontSize=180px">
    <meta property="og:image:type" content="image/png">
    <meta property="og:image:width" content="500">
    <meta property="og:image:height" content="300">
    <meta name="viewport" content="width=device-width, initial-scale=1">
    <meta name="apple-mobile-web-app-capable" content="yes">
    <meta name="mobile-web-app-capable" content="yes">
    <link rel="icon" type="image/png" sizes="96x96" href="../common/favicon-96x96.png">
    <link rel="stylesheet" href="../common/book.css"/>

    <!--For Telegram IV render -->
    <meta property="al:android:app_name" content="Medium" />
    <meta property="article:published_time" content="" />
    <meta name="telegram:channel" content="@dharma_dana"/>
    <meta property="og:site_name" content="pitaka.lk" />
    <meta property="og:description" content="විශුද්ධි මාර්ගය - බුද්ධඝෝෂ හිමි" />
    <meta property="og:image" content="https://2img.now.sh/බෝධි පාක්ෂික ධර්ම - විශුද්ධි මාර්ගය.png?theme=dark&fontFamily=arundathee&fontSize=180px" />
    <meta name="author" content="විශුද්ධි මාර්ගය - බුද්ධඝෝෂ හිමි" />
</head>
<body>
    <article>
    <h1 style="display: none;">බෝධි පාක්ෂික ධර්ම - විශුද්ධි මාර්ගය</h1>
    <section style="display: none;" class="is-imageBackgrounded">
        <figure>
            <img src="https://2img.now.sh/බෝධි පාක්ෂික ධර්ම - විශුද්ධි මාර්ගය.png?theme=dark&fontFamily=arundathee&fontSize=180px"/>
        </figure>
    </section>
    <div book-folder="vishuddhi-margaya" style="width: 100%; max-width: 800pt; margin: 0pt auto; height: 100%; display: flex; flex-flow: column; align-content: center;">
        <div class="content"><nav class="top"><a class="button" href="../app-index.html"><i class="material-icons" mat-icon="home"></i></a><i class="material-icons" mat-icon="navigate_next"></i><a class="button" href="index.html#24-5"><i class="material-icons" mat-icon="toc"></i>විශුද්ධි මාර්ගය</a><i class="material-icons" mat-icon="navigate_next"></i><a class="button" href="24.html">22. ඥානදර්‍ශනවිශුද්ධි නිර්දේශය</a></nav><div class="heading-bar"><h2>බෝධි පාක්ෂික ධර්ම</h2><i class="material-icons share-icon" mat-icon="share" file-name="24-5.html"></i></div><p>මෙසේ <strong>සොතාපත්ති මග්ග යැ</strong>, <strong>සකෘදාගාමි මග්ග යැ, අනාගාමි මග්ග යැ, අරහත්ත මග්ග යැ </strong>යන මේ සිවු මඟෙහි නුවණ, <strong>ඤාණදස්සන විසුද්ධි</strong> නමැයි කියන ලද වචනය, මේ ක්‍ර‍මයෙන් පැමිණිය යුතු සතර ඤාණ වශයෙන් කියන ලදි. දැන් මේ චතුර්විධ ඥානයෙන් ඥානදර්‍ශන විශුද්ධියේ ආනුභාව දැන ගැනීම පිණිස,</p><p>(1)	පරිපූර්‍ණ බෝධිපාක්‍ෂික භාව යැ,</p><p>(2)	වුට්ඨානයෙන් ද,  බලයෙන් ද යුක්ත බව යැ,</p><p>(3)	ඒ ඒ මාර්‍ගයෙන් ප්‍ර‍හාණය කළමනා සංයෝජනාදිය ප්‍ර‍හීණ කිරීම යැ.</p><p>(4)	අභිසමය කාලයෙහි ඒ ඒ පරිඥාදී වශයෙන් කියන ලද කෘත්‍යයන් පිළිවෙලින්</p><p>තතු සේ දැනීම යැ, යන මොහු අවශ්‍ය වෙත්.</p><p>(1) එහි <strong>සතර සතිපට්ඨාන යැ, සතර සම්‍යක් ප්‍ර‍ධාන යැ, සතර ඉද්ධිපාද යැ, පඤ්ච ඉන්‍ද්‍රියයැ, පඤ්ච බලයැ, සප්ත බොජ්ඣඞ්ගයැ, අෂ්ට ආර්‍ය්‍යමාර්ගයැ,</strong> යන මේ <strong>සන්තිස් (37) ධර්‍මයෝ නිර්‍වාණාවබොධනාර්‍ථයෙන්</strong> බෝධි නම් වූ <strong>ආර්‍ය්‍ය මාර්ගයාගේ</strong> පක්‍ෂයෙහි වූ හෙයින් බොධිපක්ඛීය නම් වෙති. </p><p><strong>විශේෂ</strong>:- මෙහි පක්‍ෂයෙහි වීම නම් උපකාරක භාවයෙහි සිටීම යි.</p><p><strong>විස්තර:- සතිපට්ඨාන</strong> - කායාදී ඒ ඒ අරමුණෙහි අනුවැ පිවිසැ, අනුවැ ගොස් එළඹ සිටින හෙයින් <strong>පට්ඨාන</strong> නම් සතියම පට්ඨාන වූයේ සති<strong>ප</strong>ට්ඨානය. </p><p>ඒ සතිපට්ඨානයෙහි <strong>කාය-වේදනා-චිත්ත-ධම්ම</strong> යන මේ සතර පිළිවෙලින් අශූභ යැ, දුඃඛ යැ, අනිත්‍ය යැ, අනාත්ම යැ යන මේ ආකාරයෙන් ගැනීම් වශයෙන් ද, ශ- යැ, සුඛ යැ, නිත්‍ය යැ, ආත්ම යැ යන මේ සංඥාවන් ප්‍ර‍හාණ කෘත්‍යය සිද්ධ කිරීම් වශයෙන්ද  පවත්නා හෙයින් සිවුවැදෑරුම් භේදය වේ. එහෙයින් <strong>සතර සතිපට්ඨානය යි</strong> කියනු ලැබේ. </p><p>(කායාදි සතරෙහි අශුභකාරාදි වශයෙන් ගැනීම <strong>පූර්‍වභාග සතිපට්ඨාන</strong> වශයෙන් කියන ලදී. ශුභ සංඥා දී ප්‍ර‍හාණ කෘත්‍ය සාධනය <strong>මාර්ග සතිපට්ඨාන</strong> වශයෙන් දතයුතු. ඒ මාර්‍ගයෙහි එකම සතිය ශුභ සංඥා දී සතර ප්‍ර‍හාණ කෘත්‍යය සිද්ධ කිරීම් වශයෙන් පවතී යනු ටීකා යි.)</p><p><strong>සම්මප්පධාන</strong>- මේ හේතු කොට අන්‍ය චිත්ත - චෛතසික ප්‍ර‍ධන් (වීර්‍ය්‍ය) කෙරේනු යි <strong>පධාන</strong> නමි. ශෝභන වීර්‍ය්‍යය <strong>සම්මප්පධාන යැ</strong>. නොහොත් මේ හේතු කොට චිත්ත-චෛතසික ධර්‍ම මනාව වීර්‍ය්‍ය කෙරේනු යි හෝ <strong>සම්මප්පධාන යැ</strong>. </p><p>තවද, කෙලේස නැමැති විරූපභාව විරහයෙන් ශෝභන වූයේ ම හිත සුව නිපදවීම් විසින් උත්තම භාවය එළවන බැවින් හෝ <strong>සම්‍යක් ප්‍ර‍ධන්</strong> නමි. මේ වීර්‍ය්‍යයට නම් වේ. මේ වීර්‍ය්‍යය, උපන් අකුශලයන් ගේ <strong>ප්‍ර‍හාණ කෘත්‍යය</strong> ද, නූපන් අකුශලයන් ගේ <strong>අත්පාද කෘත්‍යය</strong> ද සිද්ධ කරන හෙයින් සතර වැදෑරුම් වේ. මෙසේ සතර සම්‍යක් ප්‍ර‍ධානයෝය යි කියනු ලැබෙත්. </p><p><strong>ඉද්ධිපාද</strong> - පෙර ඉද්ධිවිධ නිර්දේශයෙහි කී සේ, ඉටු වීම් අරුතින් <strong>ඉද්ධි නම් වේ</strong>. නිපදවීම් ප්‍ර‍තිලාභ සම්පත්තියෙන් හෝ <strong>ඉද්ධි නම් වේ</strong>. </p><p>යමකින් සම්ප්‍ර‍යුක්ත ධර්‍මයෝ නිෂ්පාදනය වෙත් නම් හේ ඉද්ධි නමි. මෙහි සමාධි- පධාන සඞ්ඛාර ප්‍ර‍මුඛ <strong>මාර්ග ධර්‍ම ඉද්ධියයි</strong>.</p><p>ඒ ඡන්දාදීහු ‘තමා හා සම්ප්‍ර‍යුක්ත ධර්‍මයන්ට පූර්‍වාඞ්ගමාර්‍ථයෙන් හෝ, ඵල වූ සෘද්ධියට පූර්‍වභාග අර්‍ථයෙන් සෘද්ධීහු ගේ පාද වේනුයි හො <strong>සෘද්ධිපාද</strong> නම් වේ. ඒ සෘද්ධිපාදය, ඡන්‍ද චිත්ත - විරිය- වීමංසා වශයෙන් චතුර්විධ වේ. එහෙයින් සෘද්ධි පාද සතරෙකැ යි කියන ලදි. </p><p>එයින් වදාළහ:- “ඉද්ධිපාද <strong>සතරෙක ඡන්‍ද ඉද්ධිපාද යැ, චිත්ත ඉද්ධිපාද යැ, විරිය ඉද්ධිපාද යැ, වීමංසා ඉද්ධිපාද යැ</strong>”<sup><a href="#footnote-801" id="footnote-ref-801" class="footnote-ref">[1]</a></sup> කියායි මේ සතර <strong>ලෝකෝත්තර ම</strong> වේ. </p><p><strong>විශේෂ:- ‘ඡන්‍දය අධිපති කොට සමාධිය (චිත්තයා ගේ එකාග්‍ර‍තාවය) ලබා නම් මේ ඡන්‍ද සමාධිය යි’ කියනු ලැබේ.</strong> යනාදීන් වදාළ පරිදි ඡන්‍දාදී සතර අධිපතීන් ගේ වශයෙන් ප්‍ර‍තිලබ්ධ ධර්‍ම ඇති ඵස්සාදීහු සෘද්ධිපාදයෝ වෙති. මේ ලෞකික සෘද්ධිපාද යැ. </p><p><strong>ඉන්‍ද්‍රිය</strong>- ශ්‍ර‍ද්ධා ප්‍ර‍තිපක්‍ෂ වූ අකුශල ධර්‍මය, අවස්තුක ප්‍ර‍සාද ප්‍ර‍තිරූපක වූ මිථ්‍යා දෘෂ්ටි අස්සද්ධිය ද, ථීන-මිද්‍ධ අකුශල සම්ප්‍ර‍යුක්ත කෝසජ්ජය ද, ස්මෘති විප්‍ර‍වාසය වූ ප්‍ර‍මාදය ද, නන් අරමුණෙහි සිත විසුරුවන වික්‍ෂේපය ද, අරමුණෙහි මුළා බව නම් වූ සම්මෝහය ද යන මොවුන් මැඩ පියන හෙයින් ඒ මැඩීම් අර්ථයෙන් <strong>ඉන්‍ද්‍රිය</strong> නමි. </p><p>බල- පෙර කී සේ අස්සද්‍ධිය - කෝසජ්ජාදීන් විසින් මැඩපිය නො හෙන අර්‍ථයෙන් ද, කම්පා නො වන අර්‍ථයෙන් ද ශ්‍ර‍ද්ධාදිය ම <strong>බල නමි</strong>.</p><p>මේ ඉන්‍ද්‍රිය බල දෙක ම ශ්‍ර‍ද්‍ධාදි වශයෙන් පඤ්චවිධ වේ. එහෙයින් <strong>පඤ්චින්‍ද්‍රිය යැ. පඤ්චබලයැ යි </strong>කියනු ලැබේ.</p><p><strong>බොජ්ඣඞ්ග</strong>- චතුරාර්‍ය්‍යසත්‍ය ධර්‍මයන් අවබෝධ කරන සත්ත්‍වයා හට අඞ්ගභාවයෙන් සති ආදී සත් දෙන <strong>බොජ්ඣඞ්ග නම්</strong> වෙති. </p><p>(යම් පුද්ගලයකු) ලෝකෝත්තර මාර්‍ග ක්‍ෂණයෙහි උපදනා සති ආදි ධර්‍ම සමුදාය කරණ කොට ක්ලේශ සන්තාන නිද්‍රාවෙන් නැගෙන හෙයින් ද, <strong>චතුරාර්‍ය්‍ය සත්‍ය ප්‍ර‍තිවේධ </strong>කරන හෙයින් ද, <strong>නිර්‍වාණය</strong> හෝ අවබෝධ කරන හෙයින් ද <strong>මාර්ග ඥානය</strong> තෙමේ <strong>බෝධිය යි</strong> කියනු ලැබේ. ඔහුට අඞ්ගවන හෙයින් සති ආදිය <strong>බොජ්ඣඞ්ග</strong> නම් වේ. (ටීකා මතය)</p><p><strong>අරියමග්ග</strong>- සසරින් නික්මවන (ගෙනයන) අර්ථයෙන් <strong>සම්මාදිට්ඨි</strong> ආදී අට දෙන <strong>මාර්ගාඞ්ග නම්</strong> වෙති. </p><p>මෙසේ මේ <strong>සත්තිස් බෝධිපාක්‍ෂික ධර්‍මයෝ</strong> මාර්‍ගයට පූර්‍ව භාගයෙහි නානා චිත්තක්‍ෂණිකයන් වැ පවතිත්. ලෞකික විදර්‍ශනාව පවත්නා කල්හි <strong>ආනාපාන-ඉරියාපථ-චතුසම්පජඤ්ඤ-පටික්කුලමනසිකාර පර්ව හා- නවසීවථික පර්ව </strong>වශයෙන් තුදුස් (14) පරිද්දෙකින් පරිග්‍ර‍හ කරන්නහුට <strong>කායානුපස්සනා සතිපට්ඨානය ද, නව ප්‍ර‍කාරයෙකින් </strong>වෙදනා පරිග්‍ර‍හකරන්නහුට <strong>වේදනානුපස්සනා සතිපට්ඨානය ද, සොළොස් (16) ආකාරයෙන් සරාග- සදෝස- සමෝහ- සංඛිත්ත- මහග්ගත- සමාහිත- සඋත්තර- විමුත්ත </strong>යන සප්‍ර‍තිපක්‍ෂ පදයන්ගේ සොළොස් (16) ආකාරයෙන් සිත පරිග්‍ර‍හ කරන්නහුට <strong>චිත්තානුපස්සනා සතිපට්ඨානය ද, නීවරණ- උපාදානස්කන්‍ධ- ආයතන- බොජ්ඣඞ්ග- සච්ච</strong> යන පස්වැදෑරුම් පර්‍ව වශයෙන් ධර්‍මයන් පරිග්‍ර‍හ කරන්නහුට <strong>ධම්මානුපස්සනා සතිපට්ඨානය ද</strong> ලැබේ. </p><p>මේ අත්බැව්හි තමා සතන්හි නූපන් පරහට උපන් අකුශලය දැක ‘යම් යම් පරිද්දකින් පිළිපන් ඔහුට මේ වධබන්‍ධනාදිය උපන්නේ නම් මම එසේ නො පිළිපදිමි යි’ මෙසේ ඇති කල්හි ඒ අකුශලය මට නූපදීනු යි ඒ අකුසල් නූපදීමට වෑයම් කරන කල්හි <strong>පළමුවන සම්‍යක් ප්‍ර‍ධානය</strong> ද, තමා සතන්හි උපන් අකුසලයක් දැක ඒ අකුශල ප්‍ර‍හාණය පිණිස වෑයම් කරන්නහුට <strong>දෙවන සම්‍යක් ප්‍ර‍ධානය</strong> ද මේ අත්බව්හි නූපන්විරූ ධ්‍යාන විදර්‍ශනාදියක් ඉපදවීමට වෑයම් කරන්නහුට <strong>තුන්වන සම්‍යක් ප්‍ර‍ධානය</strong> ද, තමා සතන්හි උපන් ධ්‍යානාදියක් නො පිරිහෙන සේ නැවැතැ නැවැතැ උපදවන්නහුට <strong>සතරවන</strong> <strong>සම්‍යක් ප්‍ර‍ධානය</strong> ද <strong>ලැබේ</strong>.</p><p>ඡන්‍දය ධුර (ප්‍ර‍ධාන) කොට කුශලය උපදවන කලැ <strong>ඡන්‍දිද්‍ධිපාදය වේ</strong>. (සෙස්ස ද මෙසේමැ යි.) -පෙ- මිථ්‍යා වචනයෙන් වෙන් වන කල්හි <strong>සම්‍යක් වාග් විරතිය</strong> වේය යි මෙසේ පූර්‍ව භාගයෙහි මේ <strong>සතිපට්ඨාන- සම්මප්පධාන- ඉද්‍ධිපාද</strong> විරතීහු නානා චිත්තයෙහි ලැබෙති. </p><p><strong>විශේෂ</strong>:- මේ <strong>ඡන්‍දිද්‍ධිපාද- සම්මවාචාවන්</strong> ගෙන් සෙසු ඉද්ධිපාදයන් ද, සෙසු විරතීන් ද ලක්‍ෂණහාර වශයෙන් ලැබෙන හෙයින් කියන ලදී. </p><p>විස්තර:- මේ ධර්‍මයෝ <strong>සතර මාර්ග</strong> චිත්තයන් ගේ උත්පත්ති කාලයෙහි එක සිතෙහි ලැබෙති. ඵල ක්‍ෂණයෙහි සතර සම්‍යක් ප්‍ර‍ධානයන් හැර අවශේෂ <strong>තෙතිස් (33) ධර්‍මයෝ </strong>ලැබෙති. මෙසේ එකම චිත්තක්‍ෂණයෙහි ලැබෙන්නා වූ මොවුන් ්කෙරෙන් එකම නිවන් අරමුණු <strong>කරන සතිය, කාය-වෙදනා- චිත්ත- ධර්‍ම විෂයෙහි සුභ- සුඛ- නිච්ච- අත්ත </strong>සංඥාවන්ප්‍ර‍හාණ කෘත්‍යය සිද්ධ කිරීම් වශයෙන් සතර සතිපට්ඨානය යි කියනු ලැබේ. එක <strong>වීර්‍ය්‍යය-අනුත්පන්නයන් ගේ අනුත්පාදාදි කෘත්‍ය සාධන වශයෙන් සතර සම්මප්පධානය යි</strong> කියනු ලැබේ. මේ හැර, සෙසු <strong>ඉද්ධිපාදාදි පස් කොටසෙහි </strong>හායන, වඩ්ඪන නැති. <strong>සති -වීරිය</strong> යන වස්තු ධර්‍ම ද්වයය ම කායානුපස්සනාදී වශයෙන් සතරකට ද, <strong>සම්මප්පධාන වශයෙන්</strong> සතරකට ද බෙදේ. <strong>ඉද්ධිපාදාදිය</strong> වෙන වෙන වස්තු ධර්‍ම හෙයින් අඩු වැඩියෙන් නො වේ. </p><p>තව ද, ඒ <strong>සන්තිස් බෝධිපාක්‍ෂික ධර්‍මයන්</strong> විෂයෙහි විශේෂ විධියෙක් දැක්වේ.</p><p>නවයක් ඒකවිධ යැ, එකක් ද්විවිධ යැ, නැවැත එකක් චතුර්විධ යැ, එකක් පඤ්චවිධ යැ, එකක් අෂ්ටවිධ යැ එකක් නවවිධ යැ යි මෙසේ ඒ <strong>බෝධිපාක්‍ෂික ධර්‍මයෝ </strong>ෂඩ්විධ වෙති. </p><p><strong>විස්තර:- ඡන්‍ද, චිත්ත, <em>ඉද්ධිපාද වශයෙන්</em></strong> ද, <strong>පීති, පස්සද්ධි, උපෙක්ඛා,</strong> බොජ්ඣඞ්ග වශයෙන් ද, සම්<strong>මාසඞ්කප්ප, සම්මා වාචා, සම්මා කම්මන්ත, සම්මා ආජීව,</strong> මග්ගඞ්ග වශයෙන් දැ යි මේ <strong>නවධර්‍ම එක් එක් වැදෑරුම් වේ</strong>. </p><p><strong>සද්ධාව - ඉන්‍ද්‍රිය, බල වශයෙන් දෙපරිදි වේ</strong>.</p><p><strong>සමාධිය - සමාධින්‍ද්‍රිය, සමාධි බල, සමාධිසම්බාජ්ඣඞ්ග, සම්මාදිට්ඨි</strong> වශයෙන් <strong>සිවුවැදෑරුම් වේ</strong>. </p><p><strong>පඤ්ඤාව - ඉන්‍ද්‍රිය, බල, බොජ්ඣඞ්ග, (ධම්මවිචය) සම්මා දිට්ඨි, </strong>(මග්ගඞ්ග) <strong>විමංසිද්ධිපාද</strong> වශයෙන් <strong>පස්වැදෑරුම් වේ</strong>. </p><p>සතිය - (සතර) සතිපට්ඨාන, ඉන්‍ද්‍රිය, බල, බොජ්ඣඞ්ග, මග්ග වශයෙන් අටවැදෑරුම් වේ.</p><p><strong>විරිය - සතර සම්මප්පධාන, ඉන්‍ද්‍රිය, බල, බොජ්ඣඞ්ග, මග්ගඞ්ග, ඉද්ධිපාද</strong> වශයෙන් <strong>නව වැදෑරුම් වේ</strong>.</p><p>තවද:-</p><p>‘නො මුසු බෝ පැකි දම් - වත් දම් විසින් <strong>තුදුසෙකි</strong>. (14)</p><p>කොටස් විසින් <strong>සත්විඳි</strong> - උකට බෙයින් <strong>සත් තිසෙකි</strong>. (37)’</p><p>මේ සියලු <strong>බෝධිපාක්‍ෂික, ධර්‍ම සති, විරිය, ඡන්‍ද, චිත්ත, පඤ්ඤා, සද්‍ධා, සමාධි, පීති, පස්සද්ධි, උපෙක්ඛා, </strong>(සඞ්කප්ප) <strong>චිතක්ක, සම්මාවාචා, සම්මාකම්මන්ත, සම්මාආජීව</strong> <strong>යැ යි</strong> අමිශ්‍ර‍ව වස්තු ධර්‍ම වශයෙන් තුදුසෙක් (14) වේ.</p><p>විශේෂ:- අධිපති සතර එකවිට නො ලැබෙන හෙයින් දෙතිසෙකුදු (32) වේ. ඒ ධර්‍මයක් සත්තිස් වැදෑරුම් වනුයේ මෙසේ</p><p>“සිය කිස නිපදනෙන් - සිය රුවිනුදු පවත්නෙන්</p><p>අරී මග නිපන් කලැ - මෙ සියලු දම් නිපදනේ”</p><p>එක් එක් ධර්‍මයක් ඒකවිධ වැ සිට තමා අයත් ඒ ඒ කෘත්‍ය කරන හෙයින් ද, චිත්තිද්ධිපාදාදීන් අභේද වැ ස්වරූපයෙන් පවත්නා හෙයින් ද, ඒ <strong>සත්තිස් (37) ධර්‍මයෝ ම</strong> ආර්ය මාර්‍ගයෙහි සම්භව වෙති.</p><p>මෙසේ පළමු කොට මේ ඥානදර්‍ශනවිශුද්ධියෙහි පරිපූර්‍ණ බෝධිපාක්‍ෂික භාවය දතයුතු.</p><ol class="footnotes"><li id="footnote-801"><p> වි:පි: ඉද්ධිපාද විභඞ්ග 166 <a href="#footnote-ref-801">↑</a></p></li></ol><nav class="bottom"><a class="button prev" href="24-4.html"><i class="material-icons" mat-icon="arrow_back"></i>චතුර්ථ මාර්ගඥානය</a><a class="button next" href="24-6.html">වුට්ඨාන බලසමායෝගය <i class="material-icons" mat-icon="arrow_forward"></i></a></nav></div>
    </div>
    </article>
    <div id="toast"></div>
    <script src="../common/jquery-3.4.1.min.js"></script>
    <script src="../common/clipboard.min.js"></script>
    <script src="../common/book.js"></script>
</body>
</html>