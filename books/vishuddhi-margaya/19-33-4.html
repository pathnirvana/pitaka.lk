<!DOCTYPE html>
<html>
<head>
    <meta charset="UTF-8">
    <title>4. උපමා වශයෙන් - විශුද්ධි මාර්ගය</title>
    <meta name="description" content="විශුද්ධි මාර්ගය - බුද්ධඝෝෂ හිමි">
    <meta property="og:type" content="article">
    <meta property="og:title" content="4. උපමා වශයෙන් - විශුද්ධි මාර්ගය"> <!--For facebook link previews -->
    <meta property="og:image" content="https://2img.now.sh/4. උපමා වශයෙන් - විශුද්ධි මාර්ගය.png?theme=dark&fontFamily=arundathee&fontSize=180px">
    <meta property="og:image:type" content="image/png">
    <meta property="og:image:width" content="500">
    <meta property="og:image:height" content="300">
    <meta name="viewport" content="width=device-width, initial-scale=1">
    <meta name="apple-mobile-web-app-capable" content="yes">
    <meta name="mobile-web-app-capable" content="yes">
    <link rel="icon" type="image/png" sizes="96x96" href="../common/favicon-96x96.png">
    <link rel="stylesheet" href="../common/book.css"/>

    <!--For Telegram IV render -->
    <meta property="al:android:app_name" content="Medium" />
    <meta property="article:published_time" content="" />
    <meta name="telegram:channel" content="@dharma_dana"/>
    <meta property="og:site_name" content="pitaka.lk" />
    <meta property="og:description" content="විශුද්ධි මාර්ගය - බුද්ධඝෝෂ හිමි" />
    <meta property="og:image" content="https://2img.now.sh/4. උපමා වශයෙන් - විශුද්ධි මාර්ගය.png?theme=dark&fontFamily=arundathee&fontSize=180px" />
    <meta name="author" content="විශුද්ධි මාර්ගය - බුද්ධඝෝෂ හිමි" />
</head>
<body>
    <article>
    <h1 style="display: none;">4. උපමා වශයෙන් - විශුද්ධි මාර්ගය</h1>
    <section style="display: none;" class="is-imageBackgrounded">
        <figure>
            <img src="https://2img.now.sh/4. උපමා වශයෙන් - විශුද්ධි මාර්ගය.png?theme=dark&fontFamily=arundathee&fontSize=180px"/>
        </figure>
    </section>
    <div book-folder="vishuddhi-margaya" style="width: 100%; max-width: 800pt; margin: 0pt auto; height: 100%; display: flex; flex-flow: column; align-content: center;">
        <div class="content"><nav class="top"><a class="button" href="../app-index.html"><i class="material-icons" mat-icon="home"></i></a><i class="material-icons" mat-icon="navigate_next"></i><a class="button" href="index.html#19-33-4"><i class="material-icons" mat-icon="toc"></i>විශුද්ධි මාර්ගය</a><i class="material-icons" mat-icon="navigate_next"></i><a class="button" href="19.html">17. පඤ්ඤාභූමි නිර්දේශය - පටිච්ච සමුප්පාදය</a><i class="material-icons" mat-icon="navigate_next"></i><a class="button" href="19-33.html">භව චක්‍ර‍ය</a></nav><div class="heading-bar"><h3>4. උපමා වශයෙන්</h3><i class="material-icons share-icon" mat-icon="share" file-name="19-33-4.html"></i></div><p>අවිද්‍යාව කර්‍කශත්‍වාදී <strong>ස්වලක්ෂණ වශයෙන්</strong> ද, අනිත්‍යාදී සාමාන්‍ය ලක්‍ෂණ වශයෙන් ද ඒ ඒ ධර්‍මයන් නො දක්නා හෙයින් <strong>අන්‍ධයකු වැනිය</strong>. </p><p><strong>අවිද්‍යා ප්‍ර‍ත්‍යයයෙන් වන සංස්කාර</strong> (දුඃඛොත්පත්තියට හෙතු වන  හෙයින්) <strong>අන්‍ධයා ගේ පැකිලීම මෙනි</strong>.</p><p><strong>සංස්කාර ප්‍ර‍ත්‍යයයෙන් වන විඥානය</strong> (භවාන්තරයට පමුණුවන හෙයින්) <strong>පැකුළුණහු ගේ</strong> හීම මෙනි.</p><p><strong>විඥාන ප්‍ර‍ත්‍යයයෙන් වන නාම-රූප, වැටුණහු ගේ ගඩ හට ගැනීම මෙනි</strong>.</p><p><strong>නාම-රූප ප්‍ර‍ත්‍යයයෙන් වන ෂඩායතන</strong>, ගඩ පැසවා බිදීමට හටගත් <strong>බිබිලි මෙනි</strong>.</p><p><strong>ෂඩායතන ප්‍ර‍ත්‍යයෙන් වන ස්පර්‍ශය</strong>, ගඩ හටගත් බිබිලි <strong>ගැටීම මෙනි</strong>.</p><p><strong>ස්පර්‍ශ ප්‍ර‍ත්‍යයයෙන් වන වෙදනා</strong>, ඝට්ටනයෙන් හටගත් <strong>දුක මෙනි</strong>.</p><p><strong>වෙදනාවෙන් වන තෘෂ්ණාව</strong>, දුකට <strong>ප්‍ර‍තිකාර කැමැත්ත මෙනි</strong>. </p><p><strong>තෘෂ්ණා ප්‍ර‍ත්‍යයයෙන් වන උපාදාන</strong>, ප්‍ර‍තිකාර කැමැත්තෙන් <strong>අසත්ප්‍රාය ප්‍ර‍තිකාර ලැබීම මෙනි</strong>. </p><p><strong>උපාදාන ප්‍ර‍ත්‍යයයෙන් වන භවය</strong>, ගන්නා ලද නො සැප බෙහෙත් <strong>ආලේපය මෙනි</strong>. </p><p><strong>භව ප්‍ර‍ත්‍යයයෙන් වන ජාතිය</strong>, නො සැප ආලේපනයෙන් <strong>ගඩ විකාර පහළවීම මෙනි</strong>.</p><p><strong>ජාති ප්‍ර‍ත්‍යයයෙන් වන ජරා-මරණ</strong>, ඉදිමීම්, පූයාහට ගැනීම් ආදියෙන් <strong>ගඩ බිඳීම මෙනි</strong>. </p><p>තවද <strong>උපමාවෙකි</strong>:- මෙහි අවිද්‍යාව ‘දුඃඛාදිය දැනීමට නො පිළිපැදීම ය, වරදවා පිළිපැදීම ය, යන මෙයින් සත්ත්වයන් මැඩ-පියන හෙයින් <strong>ඇසෙහි පටලයක් මෙනි</strong>. ඒ අවිද්‍යාවෙන් මඩනා ලද බාලයා පුනර්‍භවය ගෙන දෙන සංස්කාරයන් ගෙන් තමා ම පෙළේ. <strong>කොෂකාර කෘමියා</strong> (පට පණුවා) තමා ම කළ <strong>කොෂයෙහි වෙළෙන්නාක් මෙනි</strong>. </p><p><strong>සංස්කාරයෙන්</strong> උපස්තම්භනය ලද <strong>විඥානය</strong>, පඤ්චවිධ ගතියෙහි පිහිට ලබා, මහ ඇමතියක්හු අරක් ගන්නා ලද <strong>රාජ කුමාරයකු රාජ්‍යයෙහි පිහිටන්නාක් මෙනි</strong>. </p><p>උත්පත්තියට නිමිති වූ කර්‍මාදි ආලම්බනයෙන් පරිකල්පිත හෙයින් <strong>විඥානය</strong>, ප්‍ර‍තිසන්‍ධියෙහි දේව-මනුෂ්‍යාදි අනේක ප්‍ර‍කාර නාම-රූප නිපදවයි. <strong>මායාකාරයා මවා පාන්නක් මෙනි</strong>. </p><p>නාම<strong>-රූපයෙහි පිහිටි ෂඩායතනය</strong>, වැඩීමට-පත් කිරීමට- මහත් බවට පැමිණි <strong>මනා බිමෙක පිහිටි වන ලැහැබක් මෙනි</strong>. </p><p><strong>ආයතනයන්ගේ ගැටීමෙන් ස්පර්‍ශය උපදී</strong>. ගිනි ගානා දඬු ගැටීමෙන් වන ගින්න මෙනි. </p><p><strong>ස්පර්‍ශයෙන්</strong> පහළහුට <strong>වෙදනා වේ. ගින්නෙන් පහරන ලද්දහුට දාහය මෙනි</strong>. </p><p><strong>විඳින්නාහට තෘෂ්ණාව වැඩේ. ලුණු දිය බොන්නහුට පිපාසය මෙනි</strong>. තෘෂ්ණා ඇත්තේ භවයෙහි අභිලාෂ කෙරේ. <strong>පිපාසා ඇත්තහුට පැනෙහි රිසිය මෙනි</strong>. (ඒ තෘෂ්ණා දෘෂ්ටි වශයෙන් ගැනීම ඔහු ගේ උපාදානය යි.) <strong>උපාදානයෙන් භවය ගනී</strong>. ආමිස ලොභයෙන් <strong>බිලිය ගන්නා මත්ස්‍යයා මෙනි</strong>. </p><p><strong>භවය</strong> ඇති කළ <strong>ජාතිය වේ. බීජය ඇති කල අංකුරය මෙනි</strong>.</p><p><strong>උපන්නහුට</strong> අවශ්‍යයෙන් <strong>ජරා-මරණ වේ</strong>. <strong>හටගත් වෘක්‍ෂයා ගේ වැඩීම මෙනි</strong>. </p><p>මෙසේ උපමායෙනුදු සුදුසු පරිදි <strong>මේ භවචක්‍ර‍ය</strong> දතයුතු. </p><nav class="bottom"><a class="button prev" href="19-33-3.html"><i class="material-icons" mat-icon="arrow_back"></i>3. දෘෂ්ටිවාරණ වශයෙන්</a><a class="button next" href="19-33-5.html">5. ගම්භීර වසයෙන් <i class="material-icons" mat-icon="arrow_forward"></i></a></nav></div>
    </div>
    </article>
    <div id="toast"></div>
    <script src="../common/jquery-3.4.1.min.js"></script>
    <script src="../common/clipboard.min.js"></script>
    <script src="../common/book.js"></script>
</body>
</html>