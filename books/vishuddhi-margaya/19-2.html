<!DOCTYPE html>
<html>
<head>
    <meta charset="UTF-8">
    <title>2. අර්‍ථ වශයෙන් - විශුද්ධි මාර්ගය</title>
    <meta name="description" content="විශුද්ධි මාර්ගය - බුද්ධඝෝෂ හිමි">
    <meta property="og:type" content="article">
    <meta property="og:title" content="2. අර්‍ථ වශයෙන් - විශුද්ධි මාර්ගය"> <!--For facebook link previews -->
    <meta property="og:image" content="https://pitaka.lk/books/common/og-books-500x300.png">
    <meta property="og:image:type" content="image/png">
    <meta property="og:image:width" content="500">
    <meta property="og:image:height" content="300">
    <meta name="viewport" content="width=device-width, initial-scale=1">
    <meta name="apple-mobile-web-app-capable" content="yes">
    <meta name="mobile-web-app-capable" content="yes">
    <link rel="icon" type="image/png" sizes="96x96" href="../common/favicon-96x96.png">
    <link rel="stylesheet" href="../common/book.css"/>
</head>
<body>
    <div book-folder="vishuddhi-margaya" style="width: 100%; max-width: 800pt; margin: 0pt auto; height: 100%; display: flex; flex-flow: column; align-content: center;">
        <div class="content">
  <nav class="top"><a class="button" href="../app-index.html"><i class="material-icons">home</i></a><i class="material-icons">navigate_next</i><a class="button" href="index.html#19-2"><i class="material-icons">toc</i>විශුද්ධි මාර්ගය</a><i class="material-icons">navigate_next</i><a class="button" href="19.html">17. පඤ්ඤාභූමි නිර්දේශය - පටිච්ච සමුප්පාදය</a></nav>
  <div class="heading-bar">
    <h2>2. අර්‍ථ වශයෙන්</h2><i class="material-icons share-icon" file-name="19-2.html">share</i>
  </div>
  <p>අවිද්‍යාදී පදයන්ගේ අර්‍ථ වශයෙන්.</p>
  <p>ඒ මෙසේ යි:- (1) පුරන්නට (රැස්කරන්නට) නොනිසි බැවින් කායදුශ්චරිතාදිය අවින්‍දිය නමි. (නො ලැබ්බ යුතුය යන අර්‍ථ යි) නො විඳිය යුතු එ කාය දුශ්චරිතාදිය විඳිනු අවිද්‍යා නම.</p>
  <p>(2) වින්ද යුතු කාය සුචරිතාදිය නො විඳිනු යි හෝ අවිද්‍යා නම.</p>
  <p>(3) ස්කන්‍ධයන්ගේ රාශි බව ය. ආයතනයන්ගේ ආයතන බව ය. ධාතුන් ගේ ධුව - සුඛ - සුභාදී ශුන්‍ය බව ය. ඉන්‍ද්‍රියයන්ගේ අධිපති බව ය. සත්‍යයන් ගේ තථ බව ය, යන අර්ථයන් නො දත දේ නුයි අවිද්‍යා නම (විද-ඤාණෙ යන ධාතු යි.)</p>
  <p>(4) දුඃඛාදීන් ගේ පීඩනාදි චතුර්විධ අර්ථයන් නො දත දේ නුයි අවිද්‍යා නම.</p>
  <p>(5) අන්තයක් නැති සසර සියලු යෝනි - ගති - භව - විඤ්ඤාණ - ඨිති - සත්ත්‍වාසයන්හි සත්ත්‍වයන් දුවවානු යි අවිද්‍යා නම - (ජව ගතියං යන ධාතුයි.)</p>
  <p>(6) පරමාර්‍ථ වශයෙන් අවිද්‍යමාන වූ ස්ත්‍රී-පුරුෂාදි සම්මුති ධර්‍මයන්හි දුවානු යි හෝ පරමාර්‍ථ වශයෙන් විද්‍යමාන වූ ස්කන්‍ධාදීන්හි නොපවතීනු යි අවිද්‍යා නම. (මේ බ්‍යඤ්ජනාර්‍ථ වශයෙනි.)</p>
  <p>ස්වභාවාර්‍ථ වශයෙන් මෙසේ යි:-</p>
  <p>(7) චක්‍ෂුවිඥානාදීන් ගේ චක්‍ෂුඃප්‍ර‍සාදාදි වස්තු හා රූපාදි ආලම්බන අවිද්‍යාදී පටිච්චසමුප්පාද ධර්‍ම හා සඞ්ඛාරාදි පටිච්ච සමුප්පන්න ධර්‍මයන් ගේ ද ඒ ඒ ස්වභාවයන් මුවහ කරන බැවින් ද අවිජ්ජා නම.</p>
  <p>යම් හේතුවක් නිසා ඵලය වේ නම් ඒ ප්‍ර‍ත්‍යයයි. <b>පටිච්ච</b> යනු නො වෙන් ව නො හැර යන අර්‍ථ යි. </p>
  <p>‘එති’ යනු උපදී ය යි ද, පවතීත යයි ද යන අර්‍ථයි.</p>
  <p>තවද උපකාරක භාවය ප්‍ර‍ත්‍යාර්‍ථ නමි. අවිද්‍යා ද, ප්‍ර‍ත්‍යය ද හේමනුයි අවිජ්ජා පච්චය නම. ඒ අවිද්‍යා ප්‍ර‍ත්‍යයෙන් (යනු අර්‍ථයි.)</p>
  <p><b>සඞ්ඛාරා</b>= තමාගේ ඵලයට සුදුසු සේ සකස් කෙරෙත්නු යි සංස්කාරයෝ නම් වෙත්. </p>
  <p>තවද අවිද්‍යා ප්‍ර‍ත්‍යයෙන් වූ සංස්කාර ද, සංස්කාර ශබ්දයෙන් ආ සංස්කාරදැ යි සංස්කාර ද්විධ යැ. </p>
  <p>ඔවුනතුරෙන් <b>පුණ්‍යාභිසංස්කාර - අපුණ්‍යාභිසංස්කාර - ආනෙඤ්ජාභි-සංස්කාර</b> යන තිදෙන ද, <b>කායසංස්කාර, වාක් සංස්කාර - චිත්තසංස්කාර</b> යන තිදෙන දැ යි මේ සය අවිද්‍යා ප්‍ර‍ත්‍යයෙන් වූ සංස්කාර යි. ඒ සියල්ල ලෞකික කුසල් - අකුසල් චේතනා මාත්‍රයෙක් මැයි. </p>
  <div class="gatha">
    <p>“සංඛාරො සංඛතෙ පුඤ්ඤා භිසඞ්ඛාරාදිකෙපිච</p>
    <p>පයොගෙ කාය සංඛාරා‘ද්‍යාභී සඞ්ඛරණෙසුච”යි</p>
  </div>
  <p><b>සංඛතසංඛාරය, අභිසංඛතසංඛාරය, අභිසංඛරණකසංඛාරය, පයොගාභිසංඛාරාය යි</b>. මේ සතර සඛ්ඛාර ශබ්දාගත සඞ්ඛාරයෝ යි. </p>
  <p><b>විස්තර:- අනිච්චා වත සංඛාරා</b>”<sup><a href="#footnote-629" id="footnote-ref-629" class="footnote-ref">[1]</a></sup> සියලු සංස්කාරයෝ ඒකාන්තයෙන් අනිත්‍යයහ යනාදීන් කියන ලද උත්පාදාදි ලක්‍ෂණ යුක්ත සියලු ධර්‍මයන් තම තමා අයත් ප්‍ර‍ත්‍යයෙන් වන හෙයින් සඞ්<b>ඛ</b>තසඞ්ඛාර නම්. </p>
  <p>කුශලාකුශල කර්‍මයෙන් නිපන් සියලු ත්‍රෛභූමික ධර්‍මයෝ <b>අභිසඞ්ඛතසඞ්ඛාර</b> නමැයි අර්‍ථකථාහි කියන ලදහ. ඔහු ද “<b>අනිච්චාවත සංඛාරා</b>” යනාදීන් කී සංඛාරයෙහි ම ඇතුළති. (වෙනම ඒවා ආ තැනක් පෙළෙහි නො පැනේ.)</p>
  <p>ත්‍රෛභූමික කුශලාකුශල චේතනාව වනාහි <b>අභිසංඛරණක</b> <b>සංඛාර</b> නමි. එය <b>“අවිජ්ජා ගතොයං භික්ඛවෙ පුරිස පුග්ගලො පුඤ්ඤචෙ සංඛාරං අභිසංඛරොති”<sup><a href="#footnote-630" id="footnote-ref-630" class="footnote-ref">[2]</a></sup> </b>අවිද්‍යාවෙන් මුළා වූ මේ පුරුෂ පුද්ගලයා (ඉදින්) පුඤ්ඤාභිසංඛාරා ද රැස්කරයි’ යනාදීන් හි ආ තැන් පැනෙයි.</p>
  <p>කායික චෛතසික වීර්‍ය්‍යය <b>ප්‍රයොගාභිසංස්කාර</b> නමි.</p>
  <p>එය “<b>යාවතිකා භික්ඛවෙ අභිසංඛාරස්ස ගති තාවතිකං ගන්ත්‍වා අක්ඛාහතං මඤ්ඤෙ අට්ඨාසි”<sup><a href="#footnote-631" id="footnote-ref-631" class="footnote-ref">[3]</a></sup></b> ඒ කායප්‍රයෝග වේගයාගේ ගමන යම් පමණ ද එපමණක් ගොස් අකුරෙහි පිහිටියාක් මෙන් සිටියේ ය. යනාදීන්හි ප්‍රයොගසංස්කාරය යැ. හුදෙක් මෙ පමණක් ම නොවැ අන්‍ය වූ නොයෙක් සංස්කාරයෝ ද වෙති. <b>“සඤ්ඤාවෙදයිතනිරොධං සමාජ්ජන්තස්ස ඛො ආවුසො විසාඛ! භික්ඛුනො වචීසංඛාරෙ පඨමංනිරුජ්ඣති. තෙතො කායසංඛාරො තතොවිත්තසංඛාරො” </b>‘සඤ්ඤා - වේදනා දෙදෙනා ගේ නිරෝධයෙන් නිරෝධසමාපත්තියට සමවදනා භික්‍ෂුවගේ (විතක්ක-විචාර) වචීසංඛාර පළමුවැ නිරුද්ධ වේ. ඉක්බිති කායසංඛාර (ආශ්වාස-ප්‍ර‍ශ්වාස) නිරුද්ධ වේ. ඉක්බිති චිත්තසංඛාර (සඤ්ඤා-වේදනා) නිරුද්ධ වේ. මේ ආදී තන්හි සංඛාර ශබ්දයෙන් ආ සංඛාර අනේකවිධ යැ. ඔවුනතුරින් සංඛත සංඛාරයෙහි ඇතුළත් නොවන සංඛාරයෙක් නැත්තේ යි. </p>
  <p><b>විශේෂ</b>:- (වාක්භේදකර) ශබ්දය පිළියෙල කරන හෙයින් විතර්‍ක-විචාරයෝ <b>වචීසංඛාර</b> නම් වෙත්. </p>
  <p>කරජ කායය විසින් සකස් කරන හෙයින් ආශ්වාස-ප්‍ර‍ශ්වාස කායසඞ්කාර යැ. සිත සකස් කරන සංඥා-වේදනා දෙක <b>චිත්තසඞ්ඛාරයි</b>.</p>
  <p>විතක්ක-විචාර දෙක හැර සෙසු සමපණස් (50) චෛතසිකයෝ <b>චිත්තසඞ්ඛාරයැ</b>.</p>
  <p>ප්‍ර‍ථමධ්‍යානයෙන් නැගි ද්විතීයද්ධ්‍යානයට සමවදනා කල විතර්‍ක-විචාර නිරුද්ධ වේ.</p>
  <p>ඉන්මතු චතුර්‍ථධ්‍යානයට සමවදනා කල ආශ්වාස-ප්‍ර‍ශ්වාස නිරුද්ධ වේ.</p>
  <p>ඉන්මතු නිරෝධයට සමවදනා කල චිත්තසඞ්ඛාර නිරුද්ධ වේ.</p>
  <p>“<b>සඞ්ඛාර පච්චයා විඤ්ඤාණං</b>” සඞ්ඛාර පච්චය ශබ්දයන් පෙර කී සේයි.</p>
  <p>(මින් මතු යට වර්‍ණනා නො කළ පදම වර්‍ණනා කෙරේ.)</p>
  <p><b>විඤ්ඤාණ</b> = අරමුණු දැනගනීනුයි විඤ්ඤාණ ය</p>
  <p><b>නාම</b> = අරමුණු අභිමුඛවැ නැමේනුයි නාමය.</p>
  <p><b>රූප</b> = ශීතෝෂාණාදීන් පෙළේනුයි රූපය</p>
  <p><b>ආයතන</b> = ආය ධර්මයන් පතුරුවන හෙයින් හෝ ආයතනය </p>
  <p> සංසාර දුකට පමුණුවන හෙයින් හෝ ආයතනය</p>
  <p><b>ඵස්ස</b> = ස්පර්‍ශ කෙරේනුයි ඵස්ස ය.</p>
  <p><b>වේදනා</b> = විඳීනුයි වේදනා ය.</p>
  <p><b>තණ්හා</b> = අරමුණෙහි ලැගේනුයි හෝ අරමුණු රුස්නේ හෝ </p>
  <p> තෘෂ්ණා ය.</p>
  <p><b>උපාදාන</b> = දැඩිවැ අල්ලා ගනීනුයි උපාදාන ය.</p>
  <p><b>භව</b> = විපාක භවය වේනුයි හෝ කර්‍ම භවය - උත්පත්ති </p>
  <p> භවයන් වඩානුයි හෝ භවය</p>
  <p><b>ජාති</b> = ඉපදීම ජාති ය.</p>
  <p><b>ජරා</b> = දිරීම ජරා ය.</p>
  <p><b>මරණ</b> = මේ චුතිය කරණ කොට ස්කන්‍ධ මියෙත් නුයි මරණය.</p>
  <p><b>සොක</b> = ශෝචනය ශෝක ය.</p>
  <p><b>පරිදෙව</b> = වැලපීම පරිදේව ය.</p>
  <p><b>දුක්ඛ</b> = ශරීරය පෙළානුයි දුඃඛ ය</p>
  <p> (උත්පාද-ස්ථිති වශයෙන් දෙපරිද්දෙකින් කනීනුයි දුඃඛ </p>
  <p> ය.)</p>
  <p><b>දොමනස්ස</b> = දූෂ්‍ය වූ සිත්ඇති බව දෝමනස්ස ය.</p>
  <p><b>උපායාස</b> = දැඩි චිත්ත පීඩාව උපායාස ය.</p>
  <p>මෙසේ මේ අවිද්‍යාදී ප්‍ර‍ත්‍යයෙන් සියලු දුඃඛස්කන්‍ධයා ගේ හටගැනීම වේ.</p>
  <p><b>විශේෂ</b>:- “<b>සම්භවන්ති</b>” යන මේ පද හුදෙක් ශෝකාදීන් කෙරෙන් පමණක් නොවැ සියලු සඞ්ඛාරාදී පදයන් කෙරෙනුදු යෙදිය යුතු.</p>
  <p>නො එසේ වුව ‘<b>අවිජ්ජා පච්චයා සංඛාරා’</b> = අවිද්‍යා ප්‍ර‍ත්‍යයෙන් සංස්කාරයහ යි කී කළ කුමක් කෙරේදැ යි නො පැනේ. <b>සම්භවන්ති</b> = හටගනිත් යයි කී කල අවිද්‍යාප්‍ර‍ත්‍යයෙන් සංස්කාරයෝ හටගනිත්ය යි ප්‍ර‍ත්‍යය - ප්‍ර‍ත්‍යයසමුත්පන්න ව්‍යවස්ථාව කෙරේ. හැම තන්හිම මේ ක්‍ර‍මය මැයි.</p>
  <p>මෙසේ අවිද්‍යාදී හේතුවෙන් මේ හුදු දුඃඛ සමුහයාගේ සමුදය වේ. ඊශ්වර නිර්‍මාණාදියෙන් නොවේ.</p>
  <p>මේ අර්‍ථ වශයෙන් විනිශ්චය යි.</p>
  <ol class="footnotes">
    <li id="footnote-629">
      <p> සං:නි: බ්‍ර‍හ්මසංයුත්ත 97 <a href="#footnote-ref-629">↑</a></p>
    </li>
    <li id="footnote-630">
      <p> සං:නි: නිදානවග්ග 203 <a href="#footnote-ref-630">↑</a></p>
    </li>
    <li id="footnote-631">
      <p> අ:නි: තිකනිපාත 67 <a href="#footnote-ref-631">↑</a></p>
    </li>
  </ol>
  <nav class="bottom"><a class="button prev" href="19-1.html"><i class="material-icons">arrow_back</i>1. දේශනා භේදයෙන්</a><a class="button next" href="19-3.html">3. ලක්‍ෂණාදී වශයෙන් විනිශ්චය <i class="material-icons">arrow_forward</i></a></nav>
</div>
    </div>
    <div id="toast"></div>
    <script src="../common/jquery-3.4.1.min.js"></script>
    <script src="../common/clipboard.min.js"></script>
    <script src="../common/book.js"></script>
</body>
</html>