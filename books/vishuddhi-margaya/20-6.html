<!DOCTYPE html>
<html>
<head>
    <meta charset="UTF-8">
    <title>උපමා වසයෙන් - විශුද්ධි මාර්ගය</title>
    <meta name="description" content="විශුද්ධි මාර්ගය - මාතර ධර්මවංශ හිමි">
    <meta property="og:type" content="article">
    <meta property="og:title" content="උපමා වසයෙන් - විශුද්ධි මාර්ගය"> <!--For facebook link previews -->
    <meta property="og:image" content="https://pitaka.lk/books/common/og-books-500x300.png">
    <meta property="og:image:type" content="image/png">
    <meta property="og:image:width" content="500">
    <meta property="og:image:height" content="300">
    <meta name="viewport" content="width=device-width, initial-scale=1">
    <meta name="apple-mobile-web-app-capable" content="yes">
    <meta name="mobile-web-app-capable" content="yes">
    <link rel="icon" type="image/png" sizes="96x96" href="../common/favicon-96x96.png">
    <link rel="stylesheet" href="../common/book.css"/>
</head>
<body>
    <div book-folder="vishuddhi-margaya" style="width: 100%; max-width: 800pt; margin: 0pt auto; height: 100%; display: flex; flex-flow: column; align-content: center;">
        <div class="content">
  <nav class="top"><a class="button" href="../app-index.html"><i class="material-icons">home</i></a><i class="material-icons">navigate_next</i><a class="button" href="index.html#20-6"><i class="material-icons">toc</i>විශුද්ධි මාර්ගය</a><i class="material-icons">navigate_next</i><a class="button" href="20.html">18. දිට්ඨි විසුද්ධි නිර්දේශය</a></nav>
  <div class="heading-bar">
    <h2>උපමා වසයෙන්</h2><i class="material-icons share-icon" file-name="20-6.html">share</i>
  </div>
  <p>මෙසේ අන්‍ය වූ ද උක්-සොර-ගෙරි<b> - දී - මස්</b> යන උපමාවන්ගෙන් ද, මේ අර්‍ථය ප්‍ර‍කාශ කළ යුතුය.</p>
  <p>උක්පැණි ලබනු කැමැත්තා යන්ත්‍රයෙහි උක් බහා වරක් දෙකක් යන්ත්‍ර‍ය කරකැවීමෙන් නො නැවතී පැණි ලැබෙනතාක් නැවැතැ-නැවැතැ කරකවන්නාක් මෙන් ද,</p>
  <p>බඩු පැහැර ගත් සොරකු ගෙන, වරකින් දෙකකින් තතු දත නො හැකි වූ පමණින් නො හැර නැවැතැ-නැවැතැ පෙළා තතු දැනගන්නාක් මෙන් ද,</p>
  <p>වල් හරකකු දමනය කරන්නා රියෙහි බැඳ වරකින් දෙකකින් නො නැවතී නැවැතැ-නැවැතැ උත්සාහ කොට දමනය කරන්නාක් මෙන් ද,</p>
  <p>වෙඬරු නිපදවන්නකු මෝරු බඳුනෙහි බහා වරකින් දෙකකින් නො නැවතී නැවැතැ-නැවැතැ පෙළන්නාක් මෙන් ද,</p>
  <p>මාලු පිස බුදිනු කැමැත්තකු වරක් දෙකක් ගිනි දල්වා නො නැවැතී පැසෙන තුරු නැවැතැ-නැවැතැ ගිනි දල්වන්නාක් මෙන් ද, පෙර කී සේ රූප පරිග්‍ර‍හ කළයුතු. </p>
  <p>මෙසේ සුවිශුද්ධ <b>රූප</b> පරිග්‍ර‍හය ඇති ඒ යෝගාවචරයා හට <b>අරූප ධර්‍මයෝ</b> <b>සපර්‍ශ වශයෙන්</b> හෝ <b>වේදනා</b> වශයෙන් හෝ <b>විඥාන</b> වශයෙන් හෝ වැටහෙත්.</p>
  <p>ඒ මෙසේ යි:- ‘<b>පෘථිවි</b> ධාතුව කැකුළු බව ලක්ෂණ කොට ඇත්තේ යැ, යනාදී ක්‍ර‍මයෙන් ධාතුන් පරිග්‍ර‍හය කරන්නා වූ ඇතැම් <b>යෝගියකුට ස්පර්‍ශය</b> පළමු කොට අරමුණු වේ. ඒ ස්පර්ශ සම්ප්‍ර‍යුක්ත <b>වේදනාව වේදනා ස්කන්ධයැ. සංඥාව සංඥා ස්කන්ධය යැ, ඵස්ස හා චේතනා සංස්කාර ස්කන්ධ යැ, සිත විඥාන ස්කන්ධයැ</b> යි වැටහේ. </p>
  <p>එසේම ‘<b>කේශයෙහි</b> කැකුළු බව <b>පඨවි ධාතු යැ</b>. -පෙ- ආශ්වාස-ප්‍ර‍ශ්වාස දෙක්හි <b>පඨවි ධාතුව</b> කැකුළු බව ලකුණු කොට ඇතැයි’ යන අරමුණෙහි පළමුව හෙන ස්පර්ශ යැ. ඒ හා යෙදුණු වේදනාව වේදනා ස්කන්ධ යැ. -පෙ- සිත විඥාන ස්කන්ධයැ යි වැටහේ. මෙසේ <b>අරූප</b> ධර්‍මයෝ <b>ස්පර්‍ශ</b> වශයෙන් වැටහෙත්. </p>
  <p>එකක් හට පෘථිවි ධාතුව කර්‍කශ ලක්ෂණය ඇත්තේ ය. ඒ පෘථිවි ධාතු අරමුණෙහි රස අනුභව කරන වේදනාව <b>වේදනා ස්කන්ධ යැ</b>. ඒ හා යෙදෙන සංඥාව <b>සංඥා ස්කන්ධ යැ</b>. ඒ හා යෙදෙන ස්පර්ශය ද, චේතනාව ද, <b>සංස්කාර ස්කන්ධ යැ</b>. ඒ හා යෙදුණු සිත <b>විඥාන ස්කන්ධයැ</b> යි වැටහේ. </p>
  <p>එසේම කේශයෙහි පඨවි ධාතුව කැකුළු බව ලකුණු කොට ඇත්තේ ය. -පෙ- ආශ්වාස-ප්‍ර‍ශ්වාසයෙහි පඨවි ධාතුව කැකුළු බව ලකුණු කොට ඇත්තේ ය. ඒ අරමුණු කොට පව්තනා රසානුභව කරන වේදනාව වේදනා <b>ස්කන්ධ යැ</b>. -පෙ- තත් සම්ප්‍ර‍යුක්ත චිත්තය <b>විඥාන ස්කන්ධයැ</b> යි වැටහේ. මෙසේ <b>වේදනා වශයෙන් අරූප ධර්‍මයෝ </b>වැටහෙත්. </p>
  <p>අනෙක් හට “පෘථිවි ධාතුව කර්‍කශ ලක්ෂණය ඇත්තේ ය’යි අරමුණු දැනගන්නා විඥානය <b>විඥාන ස්කන්ධ යැ</b>. ඒ හා සම්ප්‍ර‍යුක්ත වේදනාව <b>වේදනා ස්කන්ධ යැ</b>. සංඥාව <b>සංඥා ස්කන්ධ යැ</b>. ඵස්සය ද, චේතනාව ද, <b>සංස්කාර ස්කන්ධයැ</b> යි වැටහේ. </p>
  <p>එසේම ‘කේශයෙහි පඨවි ධාතුව කර්‍කශ ලක්ෂණය -පෙ- ආශ්වාස-ප්‍ර‍ශ්වාසයෙහි පෘථිවි ධාතුව කර්‍කශ ලක්ෂණයැ යි අරමුණ දැනගන්නා විඥානය <b>විඥාන ස්කන්ධ යැ</b>. ඒ හා සම්ප්‍ර‍යුක්ත වේදනාව <b>වේදනා ස්කන්ධ යැ</b>. සංඥාව <b>සංඥා ස්කන්ධයැ</b>. ස්පර්ශය ද, චේතනාව ද <b>සංස්කාර ස්කන්‍ධය යි</b> වැටහේ. මෙසේ විඥාන වශයෙන් අරූප ධර්‍මයෝ වැටහෙති. මේ උපායයෙන් ම ‘කර්‍මයෙන් හටගන්නා <b>කෙස්හි</b> පෘථිවි ධාතුව කර්‍කශ ලක්ෂණ යැ. යනාදි ක්‍ර‍මයෙන් දෙසාලිස් (42) ධාතු කොටස්හි සතර - සතර ධාතු වශයෙන් සෙසු චක්ඛු ධාතු ආදී රූප පරිග්‍ර‍හ මුඛයන්හි සියලු නය භෙදය අනුව ගොස් අර්‍ථ යොජනා කළ යුතු ය. </p>
  <p>මෙසේ සුපරිශුද්ධ රූප පරිග්‍ර‍හ ඇත්තා වූ ම ඒ යෝගී හට <b>අරූප</b> (නාම) ධර්‍මයන් (<b>ඵස්ස-වෙදනා-විඤ්ඤාණ</b> යන) තුන් ආකාරයෙන් ප්‍ර‍කට වන හෙයින් ම සුපරිශුද්ධ රූප පරිග්‍ර‍හ ඇත්තහු විසින් ම අරූප (නාම) පරිග්‍ර‍හය පිණිස යොග කටයුතු යි. එසේ නැත්තකු විසින් නො කට යුතුයි. </p>
  <p><b>විශේෂ :- රූප ධර්‍ම</b> එකක් හෝ දෙකක් එළඹැ සිටි කලැ රූපය හැර අරූප පරිග්‍ර‍හය ආරම්භ කෙරේ නම් කමටහනින් පිරිහේ. පඨවි කසින භාවනාවෙහි කී, මගතොට නුපුරුදු පර්‍වතයෙහි වැසි දෙනක මෙනි. එහෙත් සුපරිශුද්ධ <b>රූප</b> පරිග්‍ර‍හ ඇතිව අරූප පරිග්‍ර‍හය පිණිස උත්සාහ වඩන යෝගියාහට කර්‍මස්ථාන වැඩීමට ද, විශේෂ වැඩීමට ද, මහත් බවට ද පැමිණේ. ඒ යෝගාවචර තෙමේ මෙසේ ඵස්සාදීන් ගේ වශයෙන් එළඹ සිටි සතර අරූපස්කන්ධ <b>නාමය යි</b> ද, ඔවුන්ට අරමුණු වූ සතර මහාභූත හා සතර මහාභූත නිසා පවත්නා සූවිසි (24) උපාදාය රූප <b>රූපයයි</b> ද විනිශ්චය කරයි. </p>
  <p>මෙසේ අටළොස් (18) <b>ධාතු යැ</b> දොළොස් (12) <b>ආයතන යැ</b> පඤ්ච (5) <b>ස්කන්‍ධ යැ</b> යන සියලු ත්‍රෛභූමක ධර්‍ම කඩුවකින් සමුගුවක් විවෘත කරන්නකු මෙන් ද යමක (දෙබෑ) තල්කඳක් පළන්නකු මෙන් ද <b>නාමය</b> ද, <b>රූපය</b> ද, දෙපරිද්දෙකින් නියම කෙරේ. <b>නාම-රූප</b> මාත්‍රයෙන් මත්තෙහි අන්‍ය වූ සත්ත්‍වයෙක් හෝ පුද්ගලයෙක් හෝ දෙවියෙක් හෝ බ්‍ර‍හ්මයෙක් හෝ නැතැයි, නිෂ්ඨාවට පැමිණේ.</p>
  <p>ඒ යෝගී තෙමේ මෙසේ යථාස්වභාව (ඇතිසැටිය) වශයෙන් <b>නාම-රූප</b> නියම කොට මනාසේ සත්ත්‍ව යැ, පුද්ගල යැ යන මුළාව දුරු කරනු පිණිස, නුමුළා බව්හි සිත පිහිටුවීම පිණිස බොහෝ සූත්‍රාන්ත වශයෙන් ‘මේ ධර්‍ම ස්වභාවය නාම-රූප මාත්‍ර‍-යක් ම වේ.’ ‘සත්ත්‍වයෙක් හෝ පුද්ගලයෙක් හෝ නැත්තේය’යි මේ අර්‍ථය සංසන්‍දනය කොට විනිශ්චය කෙරේ. </p>
  <p>එයින් කිය</p>
  <div class="gatha">
    <p>“යථාපි අඞ්ග සම්භාරා - හොති සද්දො රථො ඉති</p>
    <p>එවං ඛන්‍ධෙසු සන්තෙසු - හොති සත්තොති සම්මුති”</p>
  </div>
  <p>“අව-යව රැස නිසා - <b>රයයැ යි</b> සදක් වන සේ</p>
  <p>රෑ ඈ කඳු ඇති බැවින් - <b>සතොකැ යි</b> වහර පවතී”</p>
  <p>තවද <b>“සෙය්‍යථාපි ආවුසො කඨං ච පටිච්ච වල්ලිං ච පටිච්ච මත්තිකඤ්ච පටිච්ච තිණං ච පටිච්ච ආකාසො පරිවාරිතො අගාරනෙත්‍වව සඞ්ඛං ගච්ඡති එවමෙව ඛො ආවුසො අඨිං ච නහාරුං ච පටිච්ච මංසඤ්ච පටිච්ච චම්මං ච පටිච්ච ආකාසො පරිවාරිතො රූපන්ත්‍වෙව සඞ්ඛාරං ගච්ඡති</b>”<sup><a href="#footnote-737" id="footnote-ref-737" class="footnote-ref">[1]</a></sup></p>
  <p>‘ඇවැත්න! කෘෂ්ඨය නිසා ද, වැල් නිසා ද, මැටි නිසා ද, තණ නිසා ද, අහස පරිවරන ල්දදේ <b>ගේයැ</b> යි ව්‍යවහාර වන්නා සේ ඇට නිසා ද, නහර නිසා ද, මස් නිසා ද, සම නිසා ද, අහස පිරිවරන ලද්දේ <b>ශරීරය මැ</b> යැයි ව්‍යවහාරයට යේ. අනෙකකුදු කියන ලදී. </p>
  <div class="gatha">
    <p>“දුක්ඛමෙව හි සම්හොති - දුක්ඛං තිඨති චෙති ච</p>
    <p>නාඤ්ඤත්‍ර‍ දුක්ඛා සම්හොති - නාඤ්ඤත්‍ර‍ දුක්ඛ නිරුජ්ඣති”</p>
  </div>
  <p>“ලොව දුක ම උපදී, - දුකම පවතී, වැනැසේ,</p>
  <p>දුකින් පිට අනු කිසිවක් - නූපදනේ, නො වැනැසේ”</p>
  <p>මෙසේ නොයෙක් සිය ගණන් <b>සූත්‍රාන්තයෙන්</b> නාම-රූපම දක්වන ලදී. සත්ත්‍වයෙක් පුද්ගලයෙක් නො දක්වන ලදී. යම්සේ අකුරු - සක් - මැදිරි - රිය ඉස් ආදි අවයව සමූහය එක් ආකාරයෙකින් සිටි කල රථය යන ව්‍යවහාර මාත්‍ර‍ය වේ ද පරමාර්‍ථ වශයෙන් එක් එක් අවයවයක් පිරික්සන කල්හි රථයෙක් නම් නැත්තේ ද දැව ආදී ගෘහෝපකරණ එක් ආකාරයකින් අහස පුරා සිටි කලැ <b>ගෙයැ යි</b> ව්‍යවහාර මාත්‍රයෙක් වේද පරමාර්‍ථ වශයෙන් ගෙයෙක් නම් නැත්තේ ද</p>
  <p>යම් සේ ඇඟිලි - මහපට ඇඟිලි ආදිය එක් ආකාරයකින් සිටි කල <b>මිට</b> යන ව්‍යවහාර මාත්‍ර‍ය වන්නේ ද, දෙණ - තත් ආදියෙහි <b>වීණා</b> යන ව්‍යවහාරය ද, ඇත්-අස් ආදීන්හි <b>සේනා</b> යන ව්‍යවහාරය ද, පවුරු-ගේ-දොරටු ආදියෙහි නුවර යන ව්‍යවහාරය ද, කඳ-අතු-කොළ ආදිය එක් අයුරකින් සිටි කල <b>රුක</b> යන ව්‍යවහාරය ද යම්සේ වේ ද පරමාර්‍ථ වශයෙන් එකී <b>මිට</b> ආදි බැවහට නො වේ ද එසේම <b>පඤ්චොපාදාන ස්කන්‍ධයන්</b> ඇති කල්හි සත්ත්‍ව යැ, පුද්ගල යැ යන ව්‍යවහාර මාත්‍ර‍ය වේ. පරමාර්‍ථ වශයෙන් රූපාදී එක - එක ධර්‍මයක් පිරික්සන කළ <b>අස්මි</b> යන මානය ද, අහං (මම) යන ආත්ම වාදය ද ගැනීමට වස්තු වූ කිසි සත්ත්‍වයෙක් නැති. හුදෙක් පරමාර්‍ථ වශයෙන් නාම - රූප මාත්‍රයෙක් ම ඇත්තේයැ යි මෙසේ නුවණින් බලන්නහුගේ දැකීම යථාභූත දර්‍ශන (ඇති සැටි දැකීම) නම් වේ. යමෙක් වනාහි මේ යථාභූත දර්‍ශනය හැරපියා සත්ත්‍වයෙක් ඇතැයි ගනී නම් හෙතෙමේ ඒ ‘සත්ත්වයා ගේ විනාශය හෝ ‘භවයෙන් භවයට යන්නේ යැ’ යන අවිනාශය හෝ අනුදන්නේ යි. අවිනාශය අනුදන්නේ <b>ශාශ්වත දෘෂ්ටියෙහි</b> වැටේ. විනාශය අනුදන්නේ <b>උච්ඡෙද දෘෂ්ටියෙහි</b> වැටේ. </p>
  <p>කවර හෙයිනයත්:- කිරි මැ <b>දියැ</b> යි ද, <b>කිරි</b> අනිකෙක දී අනිකෙකැයි ද, නො ගෙන කිරෙහි පරපුර වූ දියෙහි මෙන් ඒ ආත්මයා ගේ පරපුරෙහි වූ අනෙක් ආත්ම භාවයක් නැති හෙයිනි. සත්ත්වයි ශාශ්වතයැ යි ගන්නා හෙතෙම් භවයෙහි නිලීන වේ. සත්ත්‍වයා උච්ඡෙද වේ යැ යි ගන්නේ අතිධාවනය කෙරේ. (යුක්තිය ඉක් ම යේ.)</p>
  <ol class="footnotes">
    <li id="footnote-737">
      <p> ම:නි: මූලපණ්ණාසක 199 <a href="#footnote-ref-737">↑</a></p>
    </li>
  </ol>
  <nav class="bottom"><a class="button prev" href="20-5.html"><i class="material-icons">arrow_back</i>රූපාරූප වසයෙන්</a><a class="button next" href="20-7.html">ශාශ්වත - උච්ඡෙද දෘෂ්ටි ප්‍රහාණයෙන් <i class="material-icons">arrow_forward</i></a></nav>
</div>
    </div>
    <div id="toast"></div>
    <script src="../common/jquery-3.4.1.min.js"></script>
    <script src="../common/clipboard.min.js"></script>
    <script src="../common/book.js"></script>
</body>
</html>