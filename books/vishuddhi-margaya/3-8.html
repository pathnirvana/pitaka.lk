<!DOCTYPE html>
<html>
<head>
    <meta charset="UTF-8">
    <title>චතුර්විධ ශීල - විශුද්ධි මාර්ගය</title>
    <meta name="description" content="විශුද්ධි මාර්ගය - මාතර ධර්මවංශ හිමි">
    <meta property="og:type" content="article">
    <meta property="og:title" content="චතුර්විධ ශීල - විශුද්ධි මාර්ගය"> <!--For facebook link previews -->
    <meta property="og:image" content="https://pitaka.lk/books/common/og-books-500x300.png">
    <meta property="og:image:type" content="image/png">
    <meta property="og:image:width" content="500">
    <meta property="og:image:height" content="300">
    <meta name="viewport" content="width=device-width, initial-scale=1">
    <meta name="apple-mobile-web-app-capable" content="yes">
    <meta name="mobile-web-app-capable" content="yes">
    <link rel="icon" type="image/png" sizes="96x96" href="../common/favicon-96x96.png">
    <link rel="stylesheet" href="../common/book.css"/>
</head>
<body>
    <div book-folder="vishuddhi-margaya" style="width: 100%; max-width: 800pt; margin: 0pt auto; height: 100%; display: flex; flex-flow: column; align-content: center;">
        <div class="content">
  <nav class="top"><a class="button" href="../app-index.html"><i class="material-icons">home</i></a><i class="material-icons">navigate_next</i><a class="button" href="index.html#3-8"><i class="material-icons">toc</i>විශුද්ධි මාර්ගය</a><i class="material-icons">navigate_next</i><a class="button" href="3.html">1. ශීල නිර්දේශය</a></nav>
  <div class="heading-bar">
    <h2>චතුර්විධ ශීල</h2><i class="material-icons share-icon" file-name="3-8.html">share</i>
  </div>
  <p>චතුර්විධ ශීල මෙසේ ය.</p>
  <p><b>ප්‍ර‍ථම චතුෂ්කය</b></p>
  <p><b>1. හානභාගිය 2. ඨිතිභාගිය 3. විසෙසභාගිය 4. නිබ්බෙධභාගිය සීල. </b></p>
  <p>1. පිරිහීමට නැමීගත් සීලය හානභාගිය සීලය.</p>
  <p>ඒ එසේ මැ යි :- “යම් අඥානයෙක් දුස්සීලයන් සේවනය කරමින් සීලවන්තයන් සේවනය නොකරමින් වරද කිරීමෙහි දෝෂ නොදකිමින් බොහෝ මිථ්‍යා අදහස් උපදවමින් ඉන්‍ද්‍රිය සංවරයක් නැතිව වාසය කෙරේ ද, එබඳු වූවහුගේ සීලය හානභාගිය සීල වේ.”</p>
  <p>2. පිරිහීමටත් නොපැමිණ අභිවෘද්‍ධියටත් නොපැමිණ තුබූ සැටියේ මැ පවත්නා සීලය <b>ඨිතිභාගිය</b> සීලය. </p>
  <p>ඒ එසේ මැ යි :- “යමෙක් තමාලත් සීල සමාපත්ති මාත්‍රයෙන් සතුටුව කර්‍මස්ථාන පිණිස අදහස් මාත්‍ර‍යකුදු නූපදවා වාසය කෙරේ ද, එබඳු වූවහුගේ සීලය <b>ඨිතිභාගිය</b> සීල වේ.”</p>
  <p>3. සමාධි සංඛ්‍යාත විශේෂය පිණිස නැමීගත් සීලය විසෙසභාගිය සීලය.</p>
  <p>ඒ එසේ මැ යි :- යමෙක් සීල සම්පන්න ව මතු සමාධි පිණිස උත්සාහ කෙරේ ද, එබඳු වූවහුගේ සීලය <b>විසෙසභාගිය</b> සීල වේ.</p>
  <p>4. නිබ්බෙධ සංඛ්‍යාත විදර්‍ශනා පිණිස නැමීගත් සීලය <b>නිබ්බෙධභාගිය</b> සීලය. </p>
  <p>ඒ එසේ මැ යි :- යමෙක් තමා ලත් ශීල මාත්‍රයෙන් සතුටු නොව විවසුන් වඩා නිවන් දක්නා පිණිස උත්සාහ කෙරේ ද, එබඳු වූවහුගේ සීලය <b>නිබ්බෙධභාගිය</b> සීල වේ. </p>
  <p><b>මේය හානභාගිය, ඨිතිභාගිය, විසෙසභාගිය, නිබ්බෙධභාගිය සීල නම්.</b></p>
  <p><b>ද්විතීය චතුෂ්කය</b></p>
  <p>1. භික්ඛු 2. භික්ඛුණී 3. අනුපසම්පන්න, 4. ගහට්ඨ සීල.</p>
  <p>1. භික්‍ෂූන් උදෙසා පණවන ලද ශික්‍ෂාපද ද, භික්ඛුණීන් උදෙසා පණවන ලද ශික්‍ෂාපදයන් අතුරෙන් භික්‍ෂූන්ටත් සාධාරණ ශික්‍ෂාපද ද <b>භික්‍ෂු</b> ශීල නම් වේ. </p>
  <p>2. භික්‍ෂූණීන් උදෙසා පණවන ලද ශික්‍ෂාපද ද, භික්‍ෂූන් උදෙසා පණවන ලද භික්‍ෂුණීන්ටත් සාධාරණ ශික්‍ෂාපද ද <b>භික්ඛුණී</b> සීල නම් වේ.</p>
  <p>3. සාමණේරයන්ගේ හා සාමණේරීන්ගේ දස සීල අනුපසම්පන්න සීල නම් වේ.</p>
  <p>4. උපාසක උපාසිකාවන්ට නිත්‍ය ශීල වශයෙන් පණවා වදාළ පංච ශික්‍ෂාපද ද, උත්සාහ ඇති කල්හි රැක්ක යුතු යයි වදාළ දශ ශික්‍ෂාපද ද, උපොසථාඞ්ග වශයෙන් පණවා වදාළ අෂ්ටශික්‍ෂාපද ද <b>ගහට්ඨ</b> (ගිහි) නම් වේ. </p>
  <p>මේය භික්ඛු, භික්ඛුණී, අනුපසම්පන්න, ගහට්ඨ සීල නම්.</p>
  <p><b>තෘතීය චතුෂ්කය</b></p>
  <p><b>1. පකති 2. ආචාර 3. ධම්මතා 4. පුබ්බහෙතුක සීල.</b></p>
  <p>1. ස්වභාවයෙන් රැකෙන සීලය පකති සීලය. උතුරුකුරු දිවයින් වැසි මනුෂ්‍යයන්ට පංචසීලය ස්වභාවයෙන් ම රැකෙයි. එහෙයින් ඔවුන්ගේ සීලය <b>ප්‍ර‍කෘති</b> ශීල නම් වේ. </p>
  <p><b>2. </b>කුල, දේශ, තීර්‍ථක යන මොවුන් අතර පවත්නා යහපත් සිරිත් <b>ආචාර සීලය.</b></p>
  <p>ඒ එසේ මැ යි :- ඇතැම් කුලයන්හි රහමෙර පීම ඒ කුලවල ආදි පුරුෂයන් විසින් තහනම් කරන ලද්දේ වේ. ඇතැම් දේශයන්හි ප්‍රාණඝාත කිරීම ඒ දෙශාධිපතීන් විසින් තහනම් ලද්දේ වේ. තීර්‍ථකයන් අතර යම-නියම ඇත්තේය. එයට අනුව යමෙක් හැසිරෙයි ද එය <b>ආචාර සීලයයි</b> සේයි. </p>
  <p>3. බෝසත් මාතාවන්ගේ <b>සීලය ධම්මතා</b> සීලය.</p>
  <p>වදාළේ මැ යි <b>:- “ධම්මතා එසා ආනන්‍ද යදා බොධිසත්තො මාතු කුචජිං ඔක්කනෙතා හොති න බොධිසත්තමාතු පුරිසෙසු මානසං උපපජ්ජති කාමගුණූපසංහිතං”<sup><a href="#footnote-87" id="footnote-ref-87" class="footnote-ref">[1]</a></sup> </b>යි. </p>
  <p>“ආනන්‍දය! යම් දිනෙක බෝධිසත්ත්‍වයෝ මාතෘකුක්‍ෂියෙහි පිළිසිඳ ගනිද්ද, එ තැන් පටන් බෝසත් මාතාවන්ට පුරුෂයන් කෙරෙහි කාම කල්පනා පහළ නො වෙයි යන මෙය ධර්‍මතාවෙක” යනාදීන් දක්වන ලද්දේ <b>ධම්මතා</b> සීලය.</p>
  <p>4. පූර්‍වහේතුයෙන් මැ ජනිත සීලය <b>පුබ්බහෙතුක</b> සීලය. මහාකාශ්‍යපාදි ශුද්‍ධසත්ත්‍වයන්ගේ ද, බොධිසත්ත්‍වයන්ගේ ද ඒ ඒ ජාතීන්හි පැවැති සීලය පුබ්බහෙතුක සීලය යි කී නියාය. ඒ එසේ මැ යි :- <b>පිප්ඵලිමානවක හා භද්දකාපිලානි</b> ස්වකීය මධුරාත්‍රිය පවා වීතිරාගයන් සේ ගත කළහ. බෝසත් <b>සීලව</b> රජතුමා පර පණ නොනසා තෙමේ ජීවග්‍රාහයෙන් අසුවූයේ ය.</p>
  <p><b>මේය පකති, ආචාර, ධම්මතා, පුබ්බහේතුක සීල නම්.</b></p>
  <p><b>චතුර්‍ථ චතුෂ්කය</b></p>
  <p><b>1. පාතිමොක්ඛ සංවර, 2. ඉන්‍ද්‍රිය සංවර</b></p>
  <p><b>3. ආජීව පාරිසුද්‍ධි 4. පච්චයසන්නිස්සිත සීල</b></p>
  <p>1. <b>ප්‍රාතිමොක්‍ෂයෙහි</b> වදාළ ශික්‍ෂාපද ව්‍යතික්‍ර‍ම නොකොටැ රැකගැන්මාදිය <b>පාතිමොක්ඛසංවර</b> සීලය.</p>
  <p>වදාළේ මැ යි:- ‘<b>ඉධ භික්ධු පාතිමොක්ඛසංවරසංවුතො විහරති, ආචාර ගොචර සම්පන්නො අණුමත්තෙසු වජ්ජෙසු භයදස්සාවි සමාදාය සික්ඛති සික්ඛාපදෙසු”<sup><a href="#footnote-88" id="footnote-ref-88" class="footnote-ref">[2]</a></sup></b> යි.</p>
  <p>2. චක්ඛු, සෝත, ඝාණ, ජිවහා, කාය, මන යන ෂට් ඉන්‍ද්‍රියයන් සංවර කර ගැන්ම <b>ඉන්‍ද්‍රිය සංවර</b> සීලය.</p>
  <p>වදාළේ මැ යි :- <b>“සො චක්ඛුනා රූපං දිසවා න නිමිත්තග්ගාහි හොති නානුඛ්‍යඤ්ජනග්ගාහි, යත්‍වාධිකරණ මෙතං චක්ඛුන්‍ද්‍රියං අසංවුතං විහරන්තං අභිජ්ක්‍ඞා දොමනස්සා පාපකා අකුසලා ධම්මා අන්‍ටාස්සවෙය්‍යුං තස්ස සංවරාය පටිපජ්ජති, රක්ඛති චක්ඛුන්‍ද්‍රියං චක්ඛුන්‍ද්‍රියෙ සංවරං ආපජ්ජති. සොතෙන සද්දං සුත්‍ටා --පෙ-- ඝාණෙන ගන්‍ධං ඝායිත්‍වා...පෙ---- ජිවහාය රසං සායිත්‍වා---පෙ---- කායෙන ඵොට්ඨබ්බං ඵුසිත්‍ටාමනසා ධම්මං විඤ්ඤායථ න නිමිත්තග්ගාහි හොති. නානුඛ්‍යජනග්ගාහි, යත්‍වාධිකරණමෙතං මනින්‍ද්‍රියං අසංවුතං විහරන්තා අභිජ්ඣා දොමනස්සා පාපකා අකුසලා ධම්මා අන්‍ටාස්සවෙය්‍යුං තස්ස සංවරාය පටිපජ්ජති රක්ඛති මනින්‍ද්‍රියං මනින්‍ද්‍රියෙ සංවරං ආපජ්ජතී</b>”<sup><a href="#footnote-89" id="footnote-ref-89" class="footnote-ref">[3]</a></sup> යි.</p>
  <p>3. ආජීවය හේතු කොට ගෙන පණවා වදාළ සවැදෑරුම් ශික්‍ෂාද ව්‍යති ක්‍ර‍මණය කිරීම් වශයෙන් ද; කුහනා, ලපනා, නෙමිත්තිකතා, නිප්පෙසිකතා, ලාභෙන ලාභං නිජිගිංසනතාදි පාපධර්‍මයන්ගේ වශයෙන් ද පවත්නා වූ මිච්ඡාජීවයෙන් වැළකීම <b>ආජීවපාරිසුද්‍ධි සීලය.</b></p>
  <p>4. <b>“පටිසංඛා යොනිසො වීවරං පටිසෙවාමි යාවදෙව සිතස්ස පටිඝාතාය උණ්හස්ස පටිඝාතාය”<sup><a href="#footnote-90" id="footnote-ref-90" class="footnote-ref">[4]</a></sup></b> යනාදීන් ප්‍ර‍ත්‍යවෙක්‍ෂා කොට සිව්පස පරිභොග කිරීම පච්චය සන්නිඝසිත සීලයි.</p>
  <p>මේ <b>චතුපාරිසුද්‍ධි සීලය</b> පිළිබඳ විස්තර විනිශ්චය කථාව පිළිවෙළින් මතු දක්වනු ලැබේ. </p>
  <ol class="footnotes">
    <li id="footnote-87">
      <p> දී:නි: මහාවග්ග 8 <a href="#footnote-ref-87">↑</a></p>
    </li>
    <li id="footnote-88">
      <p> වි:ප:ඣානවිභඞ්ග 185 <a href="#footnote-ref-88">↑</a></p>
    </li>
    <li id="footnote-89">
      <p> ම.නි. මූලපණ්ණාසක 190 <a href="#footnote-ref-89">↑</a></p>
    </li>
    <li id="footnote-90">
      <p> ම:නි: මූලප: 11 <a href="#footnote-ref-90">↑</a></p>
    </li>
  </ol>
  <nav class="bottom"><a class="button prev" href="3-7.html"><i class="material-icons">arrow_back</i>ත්‍රිවිධ ශීල</a><a class="button next" href="3-9.html">1. ප්‍රාතිමොක්‍ෂ සංවර ශීලය <i class="material-icons">arrow_forward</i></a></nav>
</div>
    </div>
    <div id="toast"></div>
    <script src="../common/jquery-3.4.1.min.js"></script>
    <script src="../common/clipboard.min.js"></script>
    <script src="../common/book.js"></script>
</body>
</html>