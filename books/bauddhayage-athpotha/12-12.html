<!DOCTYPE html>
<html>
<head>
    <meta charset="UTF-8">
    <title>සමතිස් පාරමිතාව - බෞද්ධයාගේ අත්පොත</title>
    <meta name="description" content="බෞද්ධයාගේ අත්පොත - රේරුකානේ චන්දවිමල හිමි">
    <meta property="og:type" content="article">
    <meta property="og:title" content="සමතිස් පාරමිතාව - බෞද්ධයාගේ අත්පොත"> <!--For facebook link previews -->
    <meta property="og:image" content="https://2img.now.sh/සමතිස් පාරමිතාව - බෞද්ධයාගේ අත්පොත.png?theme=dark&fontFamily=arundathee&fontSize=180px">
    <meta property="og:image:type" content="image/png">
    <meta property="og:image:width" content="500">
    <meta property="og:image:height" content="300">
    <meta name="viewport" content="width=device-width, initial-scale=1">
    <meta name="apple-mobile-web-app-capable" content="yes">
    <meta name="mobile-web-app-capable" content="yes">
    <link rel="icon" type="image/png" sizes="96x96" href="../common/favicon-96x96.png">
    <link rel="stylesheet" href="../common/book.css"/>

    <!--For Telegram IV render -->
    <meta property="al:android:app_name" content="Medium" />
    <meta property="article:published_time" content="" />
    <meta name="telegram:channel" content="@dharma_dana"/>
    <meta property="og:site_name" content="pitaka.lk" />
    <meta property="og:description" content="බෞද්ධයාගේ අත්පොත - රේරුකානේ චන්දවිමල හිමි" />
    <meta property="og:image" content="https://2img.now.sh/සමතිස් පාරමිතාව - බෞද්ධයාගේ අත්පොත.png?theme=dark&fontFamily=arundathee&fontSize=180px" />
    <meta name="author" content="බෞද්ධයාගේ අත්පොත - රේරුකානේ චන්දවිමල හිමි" />
</head>
<body>
    <article>
    <h1 style="display: none;">සමතිස් පාරමිතාව - බෞද්ධයාගේ අත්පොත</h1>
    <section style="display: none;" class="is-imageBackgrounded">
        <figure>
            <img src="https://2img.now.sh/සමතිස් පාරමිතාව - බෞද්ධයාගේ අත්පොත.png?theme=dark&fontFamily=arundathee&fontSize=180px"/>
        </figure>
    </section>
    <div book-folder="bauddhayage-athpotha" style="width: 100%; max-width: 800pt; margin: 0pt auto; height: 100%; display: flex; flex-flow: column; align-content: center;">
        <div class="content"><nav class="top"><a class="button" href="../app-index.html"><i class="material-icons" mat-icon="home"></i></a><i class="material-icons" mat-icon="navigate_next"></i><a class="button" href="index.html#12-12"><i class="material-icons" mat-icon="toc"></i>බෞද්ධයාගේ අත්පොත</a><i class="material-icons" mat-icon="navigate_next"></i><a class="button" href="12.html">සත්ත්වයන් උපදනා ස්ථානයෝ</a></nav><div class="heading-bar"><h2>සමතිස් පාරමිතාව</h2><i class="material-icons share-icon" mat-icon="share" file-name="12-12.html"></i></div><p>කියන ලද පාරමිතා දශය අතුරෙන් එක එකක් පාරමිතාය, උප පාරමිතාය, පරමත්ථ පාරමිතාය යි තුන් තුන් ආකාර වේ. පුත්‍ර‍දාරාවන් හා බාහිර වස්තූන් පරිත්‍යාග කිරීම <strong>දාන පාරමිතා</strong> නමි. තමාගේ ලේ මස් ඇස් ඉස් ආදි ශරීරාවයවයන් පරිත්‍යාග කිරීම <strong>දාන උප පාරමිතා</strong> නමි. ජීවිතය පරිත්‍යාග කිරීම <strong>දාන පරමත්ථ පාරමිතා</strong> නමි. </p><p>පුත්‍ර‍දාර ධනාදිය කෙරෙහි ආලය හැර ගිහි ගෙයින් නික්මීම පැවිදිවීම <strong>නෛෂ්ක්‍ර‍ම්‍ය පාරමිතා</strong> නමි. ශරීරාවයවයන් කෙරෙහි ආලය හැර ගිහි ගෙයින් නික්මීම <strong>නෛෂ්ක්‍ර‍ම්‍යෝපපාරමිතා</strong> නමි. ජීවිතාශාව හැර ගිහි ගෙයින් නික්මීම <strong>නෛෂ්ක්‍ර‍ම්‍ය පරමාර්ථ පාරමිතා</strong> නමි. </p><p>පුත්‍ර‍දාර ධනාදිය කෙරෙහි ආලය හැර අනුන්ගේ යහපත ගැන නුවණ මෙහෙයා ක්‍රියා කිරීම <strong>ප්‍ර‍ඥා පාරමිතා</strong> නමි. ශරීරාවයවයන් කෙරෙහි ආලය හැර අන්‍යයන්ගේ යහපත පිණිස නුවණ මෙහෙයා ක්‍රියා කිරීම <strong>ප්‍රඥෝපපාරමිතා </strong>නමි. තමාගේ ජීවිතය ගැන අපේක්ෂා නොකොට අන්‍යයන්ගේ යහපත ගැන නුවණ මෙහෙයා ක්‍රියා කිරීම <strong>ප්‍ර‍ඥා පරමාර්ථ පාරමිතා</strong> නමි. </p><p>“පුත්‍ර‍දාර ධනාදිය පරිත්‍යාග කිරීමෙහි හා ඒවා කෙරෙහි ආලය හැර ශීල පූරණාදියෙහි ද වීර්‍ය්‍යය, <strong>වීර්‍ය්‍ය පාරමිතාවය</strong>. ස්වකීය ශරීරාවයව පරිත්‍යාග කිරීමෙහි හා ඒවා කෙරෙහි ආලය හැර ශීල පූරණාදියෙහි ද වීර්‍ය්‍යය, <strong>වීය්‍යෝපපාරමිතා</strong> නමි. ජීවිත පරිත්‍යාගයෙන් හා ජීවිතාශාව හැර ශීලාදිය පිරීමෙහි ද වීර්‍ය්‍යය, <strong>වීර්‍ය්‍ය පරමාර්ථ පාරමිතා</strong> නමි. </p><p>පුත්‍ර‍දාර ධනාදියට කරන හානි ඉවසීම <strong>ක්ෂාන්ති පාරමිතා</strong> නමි. තමාගේ ශරීරාවයවයන්ට හානි කරනු ඉවසීම <strong>ක්ෂාන්ත්‍යෝපපාරමිතා</strong> නමි. ජීවිතයට හානි කරනු ඉවසීම <strong>ක්ෂාන්ති පරමාර්ථ පාරමිතා</strong> නමි. </p><p>පුත්‍ර‍දාර ධනාදිය නිසා බොරු නො කියා සත්‍යය කීම <strong>සත්‍ය පාරමිතා</strong> නමි. ශරීරාවයවයන් ආරක්ෂා කර ගැනීම පිණිස ද බොරු නො කියා සත්‍යය ම කීම සත්‍යෝපපාරමිතා නමි. ජීවිතාරක්ෂාව නිසා ද බොරු නො කියා සත්‍යය ම කීම <strong>සත්‍ය පරමාර්ථ පාරමිතා</strong> නමි. </p><p>පුත්‍ර‍දාර ධනාදිය නිසා ද නො හරනා අධිෂ්ඨානය, <strong>අධිෂ්ඨාන පාරමිතා </strong>නමි. තමාගේ ශරීරාවයවයන් ආරක්ෂා කර ගැනීම සඳහා ද නො හරනා අධිෂ්ඨානය, <strong>අධිෂ්ඨානෝපපාරමිතා</strong> නමි. ජීවිතය රැකීම පිණිස ද නො හරනා අධිෂ්ඨානය, <strong>අධිෂ්ඨාන පරමාර්ථ පාරමිතා</strong> නමි. </p><p>පුත්‍ර‍දාර ධනාදියට අහිතයන් කෙරෙහි ද මෛත්‍රිය පැවැත්වීම <strong>මෛත්‍රී පාරමිතා</strong> නමි. ශරීරාවයවයන්ට අහිතයන් කෙරෙහි ද මෛත්‍රිය පැවැත්වීම <strong>මෛත්‍රී උප පාරමිතා</strong> නමි. තමාගේ ජීවිතයට අහිතයන් කෙරෙහි මෛත්‍රිය පැවැත්වීම <strong>මෛත්‍රී පරමාර්ථ පාරමිතා</strong> නමි.</p><p>පුත්‍ර‍දාර ධනාදිය කෙරෙහි හා ඒවාට හිතාහිතයන් කෙරෙහි මධ්‍යස්ථතාව <strong>උපේක්ෂා පාරමිතා</strong> නමි. තමාගේ ශරීරාවයවයන් කෙරෙහි හා ඒවාට හිතාහිතයන් කෙරෙහි මධ්‍යස්ථතාව <strong>උපේක්ෂෝපපාරමිතා</strong> නමි. ජීවිතය කෙරෙහි හා එයට හිතාහිතයන් කෙරෙහි මධ්‍යස්ථතාව <strong>උපේක්ෂා පරමාර්ථ පාරමිතා</strong> නමි. </p><p>ලොවුතුරා බුදු බවට පැමිණෙනු පිණිස පාරමිතා සමතිස ම පිරිය යුතුය. පසේ බුදු බව පතනුවන් විසින් පාරමිතා දශය හා උපපාරමිතා දශය ද පිරිය යුතුය. ශ්‍රාවක බෝධිය පතනුවන්ට පාරමිතා දශය පිරීම ම ප්‍ර‍මාණ වේ. (<strong>පාරමිතා ප්‍ර‍කරණය</strong> කියවීමෙන් වැඩි විස්තර දත හැකිය.)</p><nav class="bottom"><a class="button prev" href="12-11.html"><i class="material-icons" mat-icon="arrow_back"></i>දශ පාරමිතාව</a><a class="button next" href="12-13.html">සප්තාර්‍ය්‍ය ධනය <i class="material-icons" mat-icon="arrow_forward"></i></a></nav></div>
    </div>
    </article>
    <div id="toast"></div>
    <script src="../common/jquery-3.4.1.min.js"></script>
    <script src="../common/clipboard.min.js"></script>
    <script src="../common/book.js"></script>
</body>
</html>