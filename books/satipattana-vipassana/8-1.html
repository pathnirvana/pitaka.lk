<!DOCTYPE html>
<html>
<head>
    <meta charset="UTF-8">
    <title>ආනාපාන භාවනාව - සතිපට්ඨාන විපස්සනා භාවනා</title>
    <meta name="description" content="සතිපට්ඨාන විපස්සනා භාවනා - දෙවිනුවර ඤාණාවාස හිමි">
    <meta property="og:type" content="article">
    <meta property="og:title" content="ආනාපාන භාවනාව - සතිපට්ඨාන විපස්සනා භාවනා"> <!--For facebook link previews -->
    <meta property="og:image" content="https://pitaka.lk/books/common/og-books-500x300.png">
    <meta property="og:image:type" content="image/png">
    <meta property="og:image:width" content="500">
    <meta property="og:image:height" content="300">
    <meta name="viewport" content="width=device-width, initial-scale=1">
    <meta name="apple-mobile-web-app-capable" content="yes">
    <meta name="mobile-web-app-capable" content="yes">
    <link rel="icon" type="image/png" sizes="96x96" href="../common/favicon-96x96.png">
    <link rel="stylesheet" href="../common/book.css"/>
</head>
<body>
    <div book-folder="satipattana-vipassana" style="width: 100%; max-width: 800pt; margin: 0pt auto; height: 100%; display: flex; flex-flow: column; align-content: center;">
        <div class="content">
  <nav class="top"><a class="button" href="../index.html"><i class="material-icons">home</i></a><i class="material-icons">navigate_next</i><a class="button" href="index.html#8-1"><i class="material-icons">toc</i>සතිපට්ඨාන විපස්සනා භාවනා</a><i class="material-icons">navigate_next</i><a class="button" href="8.html">කායානුපස්සනායෙහි (1) ආනාපාන පබ්බය</a></nav>
  <div class="heading-bar">
    <h2>ආනාපාන භාවනාව</h2><i class="material-icons star-icon undefined" data-bookmark="{&quot;ids&quot;:[8,1],&quot;headings&quot;:[&quot;කායානුපස්සනායෙහි (1) ආනාපාන පබ්බය&quot;,&quot;ආනාපාන භාවනාව&quot;],&quot;book&quot;:{&quot;name&quot;:&quot;සතිපට්ඨාන විපස්සනා භාවනා&quot;,&quot;folder&quot;:&quot;satipattana-vipassana&quot;}}">star_outline</i><i class="material-icons share-icon" file-name="8-1.html">share</i>
  </div>
  <p>මේ කොටසින් ආනාපාන භාවනාව කෙටි කර දැක් වූ සේක. හුස්ම ඇතුල් කරන පිට කරන වාරයක් පාසා සිහියෙන් යුක්තව ම මේ ක්‍රමයෙන් වෑයම් කරන යෝගියා හට - </p>
  <p>1. “<b>සො සතොව අස්සසති</b>” යන ආදී ප්‍රථම නය ය. </p>
  <p>2. <b>“දීඝං වා අස්සසතො”</b> යන ආදී දුතිය නය ය. </p>
  <p>3. <b>“සබ්බකාය පටිසංවේදී” </b>යන ආදී තෘතීය නය ය. </p>
  <p>4. <b>“පස්සම්භයං කාය සංඛාරං”</b> යන ආදී චතුර්ථනය ය.</p>
  <p>යන මේ නය ක්‍රම සතරින් විස්තර කොට දැක් වූ පරිදි විශේෂයෙන් අරමුණු වැටහෙන ආකාරය හා විශේෂ සිදුවීම් සියල්ල ඉබේටම වාගේ පිළිවෙළින් සම්පූර්ණ වන්නේ ය.</p>
  <p>එය එසේ මැ යි. නාසයෙන් පිටවන - ඇතුල්වන වාතය හැපෙන නාසයේ අග කොණේ හෝ උඩුතොල උඩු පැත්තේ හෝ සිහිය පිහිටුවා ගෙන, වාතය පිට වෙනවා - ඇතුල් වෙනවා යයි නොකඩවා සිහි කරන යෝගියා ගේ සමාධිය තරමක් දුරට ශක්තිමත් ව දියුණු වූ කල්හි ම, දික් ව හා කෙටි ව පවත්නා ආශ්වාස - ප්‍රශ්වාස ද දත හැකි වෙයි. සමාධිය ඊට වඩා බලවත් වූ කල්හි නාසිකා වාතය ඉපදීමේ පටන් නිරුද්ධ වන තෙක් එහි මුල, මැද, අග යන සියලු කොටස් ම පැහැදිලි ව දැනගත යුතු ය. මෙසේ දැනගන්නා තෙක් සිහිකරමින් සිටීම සඳහා <b>“සබ්බකාය පටිසංවේදී අස්සසිස්සාමීති සික්ඛති, පස්සසිස්සාමීති සික්ඛති” </b>ය යි වදාරණ ලදී. මෙහි දී එකී වාතය ප්‍රකට වනු පිණිස තද වෑයමකින් ආවාස - ප්‍රශ්වාස කළ යුතු ය යි වරදවා කල්පනා නොකළ යුතු ය. ආසයෙහි හා ප්‍රශ්වාසයෙහි මුල, මැද, අග මේ මේ ය යි වැටහීමෙන් ම සමාධිය හා ඤාණය බලවත් වෙ යි. අරමුණ ගොරෝසු ආකාරයෙන් වැටහීම වනාහි සමාධි - ඤාණයන්ගේ දියුණු වීමේ ප්‍රතිඵලයක් නොව අරමුණේ ම පවත්නා ස්වභාවයකි. භාවනාවේ ධර්මතා භාවය නම්, සමථ යෝගියා හට හෝ වේවා, විපස්සනා යෝගියා හට හෝ වේවා, සමාධි - ඥාණ දෙක මෝර මෝරා එන විට එකී වාතය ක්‍රමයෙන් සියුම් වීම ය<b>. සමාධිය ඉතා බලවත් වූ කල්හි ඒ වාතය සංසිඳුනාක් මෙන් විය හැකි ය. </b>එහෙත් එකී වාතය සම්පූර්ණයෙන් සංසිඳුනා නොව ඤාණය දුර්වල වූ නිසා නොදත හැකි වූවා පමණකි. අතර කඩ නොකර ඒ සියුම් වාතය අරමුණු කොට සමථ වශයෙන් වැඩුව හොත් <b>පටිභාග නිමිත්ත වැටහීමෙන් උපචාර - අර්පණා සමාධි</b> ද ලැබිය හැකි ය. <b>විදර්ශනා වශයෙන් වැඩුවහොත් උදයබ්බය</b> ආදී <b>විදර්ශනා ඥාන ද ලැබිය හැකි ය. </b></p>
  <p>මෙසේ ඖදාරික ආශ්වාස - ප්‍රශ්වාස නැති ව ගොස් සියුම් ආශ්වාස - ප්‍රශ්වාස අරමුණෙහි සමථ - විදර්ශනාවන් උපදනා තාක් ද, ඒ සමථ - විදර්ශනා බලයෙන් මාර්ග ඥානය උපදින තෙක් ද නොකඩවා භාවනා කළ යුතු බැවින්, <b>“පස්සම්භයං කායසඛාරං අස්සසිස්සාමීති සික්ඛති, පස්සිස්සාමීති සික්ඛති” </b>ය යි වදාරන ලදී. <b>මෙතන්හි ද ආශ්වාස - ප්‍රශ්වාසයන් භාවනාවෙන් ම මිස උත්සාහයෙන් මැඩ පැවැත්විය යුතු ය යි වරදවා කල්පනා නොකළ යුතු ය.</b></p>
  <p>ඉහත කී පරිදි ඇතුල් වන – පිට වන වාතයන් නොකඩ වා සිහිකිරීමෙන් දික් ව හා කෙටි ව පවත්නා වාතයන් ප්‍රකට වශයෙන් දත හැකි ය. ඒ වාතයන්ගේ <b>මුල, මැද, අග යන සියලු අවස්ථාවන් ද කොටස් වශයෙන් පැහැදිලි ව දත හැකි ය. එසේ ම ඖදාරික වාතයන් සංසිඳී යන ආකාරය ද දත හැකි ය.</b></p>
  <nav class="bottom"><a class="button prev" href="8.html"><i class="material-icons">arrow_back</i>කායානුපස්සනායෙහි (1) ආනාපාන පබ්බය</a><a class="button next" href="8-2.html">විදර්ශනා වැඩීම ආනපාන වශයෙන් <i class="material-icons">arrow_forward</i></a></nav>
</div>
    </div>
    <div id="toast"></div>
    <script src="../common/jquery-3.4.1.min.js"></script>
    <script src="../common/clipboard.min.js"></script>
    <script src="../common/book.js"></script>
</body>
</html>