<!DOCTYPE html>
<html>
<head>
    <meta charset="UTF-8">
    <title>41. ලෝසක ජාතකය - පන්සිය පණස් ජාතකය</title>
    <meta name="description" content="පන්සිය පණස් ජාතකය - වේරගොඩ අමරමෝලි හිමි">
    <meta property="og:type" content="article">
    <meta property="og:title" content="41. ලෝසක ජාතකය - පන්සිය පණස් ජාතකය"> <!--For facebook link previews -->
    <meta property="og:image" content="https://pitaka.lk/books/common/og-books-500x300.png">
    <meta property="og:image:type" content="image/png">
    <meta property="og:image:width" content="500">
    <meta property="og:image:height" content="300">
    <meta name="viewport" content="width=device-width, initial-scale=1">
    <meta name="apple-mobile-web-app-capable" content="yes">
    <meta name="mobile-web-app-capable" content="yes">
    <link rel="icon" type="image/png" sizes="96x96" href="../common/favicon-96x96.png">
    <link rel="stylesheet" href="../common/book.css"/>
</head>
<body>
    <div book-folder="pansiya-panas-jathaka" style="width: 100%; max-width: 800pt; margin: 0pt auto; height: 100%; display: flex; flex-flow: column; align-content: center;">
        <div class="content">
  <nav class="top"><a class="button" href="../index.html"><i class="material-icons">home</i></a><i class="material-icons">navigate_next</i><a class="button" href="index.html#3-41"><i class="material-icons">toc</i>පන්සිය පණස් ජාතකය</a><i class="material-icons">navigate_next</i><a class="button" href="3.html">ජාතක කථා</a></nav>
  <div class="heading-bar">
    <h2>41. ලෝසක ජාතකය</h2><i class="material-icons star-icon undefined" data-bookmark="{&quot;ids&quot;:[3,41],&quot;headings&quot;:[&quot;ජාතක කථා&quot;,&quot;41. ලෝසක ජාතකය&quot;],&quot;book&quot;:{&quot;name&quot;:&quot;පන්සිය පණස් ජාතකය&quot;,&quot;folder&quot;:&quot;pansiya-panas-jathaka&quot;}}">star_outline</i><i class="material-icons share-icon" file-name="3-41.html">share</i>
  </div>
  <div class="subhead">ලෝසක තිස්ස තෙරුන්ගේ කතා පුවත</div>
  <p>මේ මෝහ අන්ධකාරයට ශරත් කාලයේ සූර්යයා වැනි වූ සර්වඥයන් වහන්සේ ජේතවනාරාමයේ වැඩ වසන සමයේ, ලෝසකතිස්ස ස්ථවිර නම් තෙර නමක් අරභයා මේ ජාතකය වදාළ සේක.</p>
  <p>මේ ලෝසකතිස්ස ස්ථවිරයන් වහන්සේ නම් කවරේද යත්; කොසොල් රට තමාගේ කුලය නැසුවා වූ එක් කෙවුල් පුත්‍රයෙකි; සිව්පසය නොලැබෙන භික්ෂු කෙනෙකි. උන්වහන්සේ වනාහි, කලින් උපන් තැනින් චුතව කොසොල් රට එක් කුල දහසක් දෙනා වසන්නා වූ කෙවුල් ගමක, එක් කෙවුල් ස්ත්‍රියකගේ කුස පිළිසිඳ ගත් සේක. උන්වහන්සේ පිළිසිඳගත් දිනයෙහි, ඒ කුල දහසක් ගෙවල්වල ඇත්තෝ දැල් අතින් ගෙන ගඟෙහි ද, විලෙහි ද මත්ස්‍යයන් සොයන්නාහු එක් කුඩා මත්ස්‍යයකුද නොලද්දාහුය. එතැන් පටන් කෙවුලෝ පිරිහෙන්නාහුය. ඔහු මවුකුස උපන් කල්හිම ඔවුන්ගේ ගම සත් වරක් ගින්නෙන් දැවී ගියේය; සත්වරක් රජතුමා විසින් දඩ ගන්නා ලද්දේය.</p>
  <p>මෙසේ අනුක්‍රමයෙන් දුකට පත් වූ ඔහු මෙසේ සිතුවාහ: “පෙර අපට මෙබඳු වූ පිරිහීමක් නැත්තේය. දැන් වනාහි පිරිහෙන්නෙමු. අප අතර එක් කාලකණ්ණියෙක් විය යුතුය. එබැවින් අපි දෙකොටසක් වෙමු” යි කියා පන්සියය, පන්සියය බැගින් වෙන් වූවාහුය. එයින් යම් කොටසක ඔහුගේ මවුපියෝ සිටියේ ද, ඒ කොටස පිරිහෙන්නේය. අනෙක් කොටස වැඩෙන්නේය. ඒ පිරිහෙන කොටස ද දෙකොටසකට බෙදී, ඒ කොටස ද දෙකොටසකට බෙදී, මෙසේ යම්තාක් ඒ කුලය තනි වී ද, ඒ තාක් බෙදා වෙන්කොට ඔවුන්ගේ කාලකණ්ණි බව දැන තලා එලවා දැමූහ.</p>
  <p>ඉක්බිති ඔහුගේ මව දුකින් ජීවත් වන්නී, ගර්භය මුහුකුරා ගිය කල්හි එක් තැනක දරුවා වැදුවාය. ඒ පශ්චිම භවික සත්ත්වයා නැසීමට නොහැකිය. කළය ඇතුළත තිබෙන ප්‍රදීපයක් මෙන් ඔහුගේ හෘදයෙහි අර්හත් ඵලයට උපනිශ්‍රය සම්පත් දිලිසෙන්නේය. ඒ ස්ත්‍රිය ඒ ළදරුවා රක්ෂා කොට, පියවර ඔසවා ඔබමොබ හැසිරෙන කල්හි, ඒ ළදරුවාට එක් මැටි කැබැල්ලක් අතට දී, “පුත්‍රය, මේ ගෙට නොවදින්න” යි කියා පවසා දිව ගියාය.</p>
  <p>ඒ ළදරුවා එතැන් පටන් හුදෙකලාව ඒ ඒ තැනින් භික්ෂා සොයා එක් තැනක නිදා ගන්නේය. නාන්නේ නැත; ශරීරය නොසරසන්නේය; පාංශු පිශාචයකු මෙන් දුකින් ජීවත් වන්නේය. හෙතෙම අනුක්‍රමයෙන් සත් හැවිරිදි වී, එක් ගෙදොරක බඳුන් සෝදා ජලය දැමූ තැනක, කපුටුවකු මෙන් එකී එකී ඉඳුල් බත් හුල අවුලමින් අනුභව කරන්නේය.</p>
  <p>ඉක්බිති ධර්ම සේනාධිපති සැරියුත් මහ තෙරුන් වහන්සේ සැවැත් නුවර පිඬු පිණිස හැසිරෙන සේක් මොහු දැක, “මේ සත්ත්ව තෙම ඉතා අසරණ වූයේය. කවර ගමක වසන්නේදෝ” යි සිතා ඔහු කෙරෙහි මෛත්‍රී සිත වඩා, “එම්බා දරුව, මෙහි එව” යි වදාළ සේක. ඒ ළදරුවා ගොස් තෙරුන් වහන්සේට වැඳ සිටියේය.</p>
  <p>ඉක්බිති ඔහුගෙන් තෙරුන් වහන්සේ, “කවර ගමක වසන්නෙහිද? තමාගේ මවුපිය දෙදෙන කොහිදැ?” යි විචාළ සේක.</p>
  <p>“ස්වාමීන් වහන්ස, මම කිසි පිහිටක් නැත්තෙමි. මගේ මවුපිය දෙදෙන ‘මා නිසා ක්ලාන්ත වූවෙමු’ යි කියා මා හැර ගියාහුය” යි ඔහු කීවේය.</p>
  <p>“එසේ නම් පැවිදි වන්නෙහිදැ?” යි තෙරුන් විචාළ සේක.</p>
  <p>“ස්වාමීන් වහන්ස, මම වනාහි පැවිදි වන්නෙමි. මා වැනි අසරණයෙකු කවරෙක් පැවිදි කරවන්නේ දැ?” යි හෙතෙම ඇසීය.</p>
  <p>“මම පැවිදි කරවන්නෙමි” යි තෙරුන් වහන්සේ වදාළ සේක.</p>
  <p>“යහපත, පැවිදි කළ මැනවැ” යි ඔහු කීවේය.</p>
  <p>තෙරුන් වහන්සේ ඔහුට කෑම බීම දී, ඔහු විහාරයට ගෙන ගොස් සිය අතින්ම නහවා පැවිදි කරවා, විසි වයස් පිරුණු කල්හි උපසම්පදා කරවූ සේක. හෙතෙම මහළු වයසට පැමිණි කල්හි ‘ලෝසකතිස්ස ස්ථවිර’ යයි කියා ප්‍රසිද්ධ වූයේය. උන්වහන්සේ නුවණැත්තේය; එහෙත් ස්වල්ප ලාභ ඇත්තේය. උන්වහන්සේට අසදෘශ දානයකදීවත් කුස පුරා ආහාර නොලැබුණේය. ජීවිතය යැපෙන පමණක්ම ලබන සේක. උන්වහන්සේගේ පාත්‍රයට එක් වරක්ම කැඳ හැන්දක් පිළිගැන්වූ කල්හි පාත්‍රය මුවවිට දක්වා පිරුණාක් මෙන් පෙනෙන්නේය. ඉක්බිති මනුෂ්‍යයෝ “මුන් වහන්සේගේ පාත්‍රය පිරුණේය” යි සිතා ඊළඟට සිටින භික්ෂූන්ගේ පාත්‍ර වලට කැඳ පිළිගන්වති. ඔහුගේ පාත්‍රයට කැඳ පිළිගන්වන කල්හි මනුෂ්‍යයන්ගේ භාජනවල කැඳ අතුරුදහන් වෙයි කියාද කියත්. ඝන ආහාරවලදී ද මෙම ක්‍රමයමයි. ඒ ලෝසකතිස්ස ස්ථවිරයන් වහන්සේ එයින් මෑතභාගයෙහි විදර්ශනා වඩා අර්හත් ඵලයෙහි පිහිටි සේක් නමුත් ස්වල්ප ලාභී ම වූ සේක.</p>
  <div class="subhead">ලෝසක තෙරුන්ගේ පිරිනිවන් පෑම</div>
  <p>ඉක්බිති අනුක්‍රමයෙන් ආයු සංස්කාරය පිරිහුණු කල්හි උන්වහන්සේගේ පිරිනිවන් පානා දිනය පැමිණියේය. දම් සෙනෙවි සැරියුත් මහ තෙරුන් වහන්සේ ආවර්ජනා කොට බලන සේක්, උන්වහන්සේ පිරිනිවන් පානා බව දැන, “මේ ලෝසකතිස්ස ස්ථවිරයන් වහන්සේ අද පිරිනිවන් පානා සේක. අද මා විසින් මොහුට යැපෙන පමණක් ආහාර දෙන්නට වටින්නේය” යි සිතා, ඔහු කැඳවාගෙන සැවැත් නුවරට පිඬු පිණිස වැඩි සේක. සැරියුත් මහ තෙරුන් වහන්සේ ඒ මහණ නිසා, කලින් බොහෝ දායකයන් ඇති සැවැත් නුවරින් අත දිගු කොට වැඳීම් පමණක්ද නොලත් සේක.</p>
  <p>ඉක්බිති තෙරුන් වහන්සේ, “ඇවැත්නි, යව. ආසන ශාලාවෙහි හිඳුව” යි කියා ඔහු යවා, “ලෝසකතිස්ස ස්ථවිරයන් හට අහර දෙව” යි කියා ලත් අහර යැවූ සේක. ඒ ආහාර ගෙන ගිය අය ලෝසකතිස්ස ස්ථවිරයන් අමතක කොට තමන්ම අනුභව කළාහුය.</p>
  <p>ඉක්බිති තෙරුන් වහන්සේ නැගී සිට විහාරයට වඩින කල්හි ලෝසකතිස්ස ස්ථවිරයන් වහන්සේ ගොස් ස්ථවිරයන් වහන්සේට නමස්කාර කළ සේක. ස්ථවිරයන් වහන්සේ ආපසු බලා සිටිමින්ම, “ඇවැත්නි, තොප විසින් ආහාර ලද්දේ දැ?” යි විචාළ සේක.</p>
  <p>“ස්වාමීන් වහන්ස, මම නොලබමි” යි උන්වහන්සේ කී සේක.</p>
  <p>තෙරුන් වහන්සේ කලකිරීමට පැමිණ වේලාව බැලූ සේක. “කල් ඉක්මුණේය” යි දැන තෙරුන් වහන්සේ, “මෙහි එව ඇවැත්නි, මෙතැනම හිඳුව” යි කියා ලෝසකතිස්ස ස්ථවිරයන් ආසන ශාලාවේ හිඳුවා කොසොල් රජුගේ මාලිගාවට වැඩි සේක. රජ්ජුරුවෝ තෙරුන් වහන්සේගේ පාත්‍රය ගෙන්වා, බත් පිළිගන්වන්නට විකාලය යයි සිතා, පාත්‍රය පුරා චතුමධුර පිළිගැන්වූ සේක. තෙරුන් වහන්සේ ඒ චතුමධුර ගෙන ගොස්, “ඇවැත්නි, එව” යි කියා ඔහුට “මේ චතුමධුරය වළඳව” යි කියා පාත්‍රය අතින් ගෙනම වැඩ සිටි සේක. හෙතෙම තෙරුන් වහන්සේ කෙරෙහි ගෞරවයෙන් හා ලජ්ජාවෙන් නොවළඳන සේක.</p>
  <p>ඉක්බිති තෙරුන් වහන්සේ ඔහුට, “ඇවැත්නි එව, මම පාත්‍රය අතින් ගෙනම සිටින්නෙමි. තොප හිඳ වළඳව. ඉදින් මේ පාත්‍රය අතින් මුදා හළෙම් නම් කිසිවකුත් (ඉතිරි) නොවන්නේය” යි වදාළ සේක. ඉක්බිති ආයුෂ්මත් වූ ලෝසකතිස්ස ස්ථවිරයන් වහන්සේ අග්‍ර ඊශ්වර වූ දම් සෙනෙවි සැරියුත් මහ තෙරුන් වහන්සේ පාත්‍රය ගෙන සිටියදීම චතුමධුරය වැළඳූ සේක. ඒ චතුමධුරය තෙරුන් වහන්සේගේ ආර්ය සෘද්ධි බලයෙන් ක්ෂය බවට නොගියේය. එකල්හි ලෝසකතිස්ස ස්ථවිරයන් වහන්සේ කැමති පමණක් බඩපුරා වැළඳූ සේක. එදිනයෙහි අනුපාදිශේෂ නිර්වාණ ධාතුවෙන් පිරිනිවන් පෑ සේක.</p>
  <div class="image-placeholder" data-prompt="Masterpiece, Ancient South Asian painting style, No Frame, No Cracks, No Fading, high quality, sharp focus. Medium shot. Inside a royal rest house with stone pillars. Sariputta Thero, with golden skin and calm expression, wearing saffron robes, stands holding a black alms bowl steadily with both hands. In front of him sits Losaka Tissa Thero, an old, very thin, frail monk with weary eyes, eating sweet food (Catumadhura) from the bowl Sariputta is holding. Warm, soft daylight lighting, atmosphere of compassion and solemnity.">
    <img src="../jathaka-images/50_img_1.jpeg" class="story-image" alt="Story Illustration">
    <span class="img-label">සැරියුත් මහ තෙරුන් වහන්සේ පාත්‍රය අතින් අල්ලාගෙන සිටියදී ලෝසක තිස්ස තෙරුන් දන් වළඳන අයුරු.</span>
  </div>
  <p>සර්වඥයන් වහන්සේ සමීපයෙහි සිට ශරීරය ආදාහන කරවූ සේක. ධාතූන් වහන්සේ ගෙන චෛත්‍යයක් කළාහුය. එකල්හි භික්ෂූහු දම් සභාවෙහි රැස්ව හිඳ, “ඇවැත්නි, ලෝසකතිස්ස ස්ථවිරයන් වහන්සේ පින් නැත්තේය, අල්ප ලාභීය. මෙබඳු පින් නැත්තා වූ අල්පලාභියෙකු විසින් කෙසේ ආර්ය ධර්මය ලද්දේ දැ?” යි කියමින් සිටියහ.</p>
  <p>සර්වඥයන් වහන්සේ දම්සභාවට වැඩම කරවා, “මහණෙනි, දැන් මේ දම්සභාවෙහි මා එන්නට පෙර කවර නම් කථාවකින් යුක්තව සිටියහුදැ?” යි විචාරා වදාළ කල්හි, “ස්වාමීන් වහන්ස, මෙන්න මේ කථාවෙනි” යි දැන්වුවාහුය.</p>
  <p>සර්වඥයන් වහන්සේ වදාරන සේක්, “මහණෙනි, මේ මහණ තෙම තමාට ලාභ නොලබන බව ද, ආර්ය ධර්මය ලබන බව ද තමාම සිදු කරගත්තේය. මේ මහණ වනාහි පෙර අනෙකෙකුට ලාභාන්තරාය කොට ස්වල්ප ලාභ වූයේය. අනිත්‍යය, දුඃඛය, අනාත්මය යි කියා විදර්ශනාවට සුදුසු භාවනාවගේ ඵලයෙන් ආර්ය ධර්ම ලාභී වූයේය” යි වදාරා ඉකුත් වත් කථාව ගෙනහැර දක්වා වදාළ සේක.</p>
  <div class="subhead">අතීත කතාව: ඊර්ෂ්‍යාවේ විපාකය</div>
  <p>යටගිය දවස කාශ්‍යප සර්වඥයන් වහන්සේගේ කාලයෙහි, එක්තරා භික්ෂු කෙනෙකුන් වහන්සේ එක් කෙළෙඹි පුත්‍රයකු නිසා ගමක වූ සෙනසුනක වසන සේක. පියවි ස්වභාව ශීලයෙන් යුක්තව විදර්ශනාවෙහි යෙදී වසන සේක.</p>
  <p>ඉක්බිති එක් ක්ෂීණාශ්‍රව (රහත්) තෙර කෙනෙකුන් වහන්සේ හැම වත් නොහැර වසන සේක්, අනුක්‍රමයෙන් ඒ භික්ෂූන් වහන්සේට උපස්ථාන කරන්නා වූ කෙළෙඹි පුත්‍රයාගේ වසන ගමට පැමිණි සේක. කෙළෙඹි පුත්‍ර තෙම තෙරුන් වහන්සේගේ ඉරියව් කෙරෙහිම පැහැදී, පාත්‍රය ගෙන ගෙට වැඩම කරවා, සකස් කොට වළඳවා, මඳක් ධර්ම කථාව අසා, තෙරුන් වහන්සේට වැඳ, “ස්වාමීන් වහන්ස, අපගේ සමීප විහාරයටම වැඩිය මැනව. අපි සවස් වේලෙහි අවුත් දකින්නෙමු” යි කීවේය.</p>
  <p>තෙරුන් වහන්සේ විහාරයට ගොස් නේවාසික තෙරුන් වහන්සේට වැඳ අවසර ගෙන එක් පැත්තක වාඩි වූ සේක. නේවාසික තෙරුන් වහන්සේ උන්වහන්සේ හා සමග පිළිසඳර කථා කොට, “ඇවැත්නි, නුඹ වහන්සේ විසින් භික්ෂාහාර ලබන ලදදැ?” යි විචාළ සේක.</p>
  <p>“එසේය, ලදිමි” යි වදාළ සේක.</p>
  <p>“කොතැනින් ලත් සේක්දැ?” යි විචාළ සේක.</p>
  <p>“නුඹවහන්සේගේ ආසන්න ගම කෙළෙඹි පුත්‍රයාගේ ගෙයිනි” යි කී සේක. මෙසේ ද කියා තමන්ට සෙනසුනක් විචාරා පිරිසිදු කොට, පා සිවුරු තැන්පත් කොට තබා ධ්‍යාන සැපයෙන් ඵල සැපයෙන් කල්යවමින් වැඩහුන් සේක.</p>
  <p>ඒ කෙළෙඹි පුත්‍රයා ද සවස් වේලෙහි සුවඳ මල් හා පහන් තෙල් ද ගෙන්වා ගෙන විහාරයට ගොස් නේවාසික තෙරුන් වහන්සේට වැඳ, “ස්වාමීන් වහන්ස, එක් ආගන්තුක තෙර කෙනෙකුන් වහන්සේ සිටීද? වැඩිය සේක් දෝහෝ?” යි විචාළේය.</p>
  <p>“එසේය, වැඩිය සේක” යි කීය.</p>
  <p>“දැන් කොතැනදැ?” යි ඇසූ විට, “අසවල් සෙනසුනෙහිය” යි කීය.</p>
  <p>කෙළෙඹි පුත්‍ර තෙම උන්වහන්සේගේ සමීපයට ගොස් වැඳ, එකත්පසෙක සිට ධර්ම කථාව අසා, සිහිල් වේලෙහි චෛත්‍යයට ද බෝධීන් වහන්සේට ද සුවඳ මල් පුදා පහන් අවුලුවා, දෙනමටම ආරාධනා කොට ගියේය. නේවාසික තෙරුන් වහන්සේ වනාහි, “මේ කෙළෙඹි පුත්‍ර තෙම (මා හා) බිඳෙන්නේය. ඉදින් මේ භික්ෂූන් වහන්සේ මේ විහාරයෙහි වසන සේක් වී නම්, මොහු මා කිසිවකටත් නොගන්නේය” යි සිතා, තෙරුන් වහන්සේ කෙරෙහි අසන්තෝෂ බවට පැමිණ, “මේ විහාරයෙහි මුවහන්සේ නොවසන ආකාරයක් මා විසින් කරන්ට වටින්නේය” යි සිතූ සේක. එහෙයින් උපස්ථාන වේලෙහි ආ අය හා සමග කිසිවක් නොකී සේක.</p>
  <p>ක්ෂීණාශ්‍රව තෙරුන් වහන්සේ ඒ භික්ෂුවගේ අභිප්‍රාය දැන, “මේ ස්ථවිර තෙම මාගේ කුලයෙහි හෝ ගණයා කෙරෙහි හෝ නොඇලුණු බව නොදන්නේය” යි සිතා තමා වසන තැනට ගොස් ධ්‍යාන සැපයෙන් ඵල සැපයෙන් කල් යැවූ සේක.</p>
  <p>නේවාසික තෙරුන් වහන්සේ ද දෙවෙනි දිනයෙහි නියපොත්තෙන් (ඝණ්ඨාවේ) ගෙඩිය ගසා, නියපොත්තෙන් දොරට තට්ටු කොට (අන් අයට නොඇසෙන සේ), කෙළෙඹි පුත්‍රයාගේ ගෙට ගිය සේක. කෙළෙඹි පුත්‍ර තෙම උන්වහන්සේගේ පාත්‍රය ගෙන පනවන ලද ආසනයෙහි වැඩ හිඳිනට සලස්වා, “ස්වාමීන් වහන්ස, ආගන්තුක ස්ථවිරයන් වහන්සේ කොතැනදැ?” යි විචාළේය.</p>
  <p>“මම තොපගේ කුළුපග ස්ථවිරයන්ගේ තොරතුරු නොදන්නෙමියි සිතා ගෙඩිය ගැසූයෙමි; දොරට තට්ටු කළෙමි. නමුත් පුබුදුවා ගන්නට නොහැකි වී, ඊයේ දවස තොපගේ ගෙයි දී ප්‍රණීත භෝජන වළඳා දිරවා ගන්නට නොහැකිව දැන් නිද්‍රාවට පැමිණියේ වන්නේය. තෙපි පහදින්නාහු මෙබඳු තැන්හිම පහදින්නාහුය” යි කී සේක.</p>
  <p>ක්ෂීණාශ්‍රව තෙරුන් වහන්සේ (වේලාසනින්ම) පිබිද තමාට භික්ෂාචාර වේලාව සලකා, ශරීරය පිරිසිදු කොට පාත්‍ර සිවුරු ගෙන අහසට පැන නැගී අන් තැනකට වැඩි සේක. ඒ කෙළෙඹි පුත්‍ර තෙම නේවාසික තෙරුන් වහන්සේට ගිතෙල්, මී පැණි, සකුරු යොදා සැකසූ කිරි බතක් වළඳවා, පාත්‍රය සුවඳ කුඩුවලින් උලා නැවත (ආහාරයෙන්) පුරවා, “ස්වාමීන් වහන්ස, ඒ ආගන්තුක ස්ථවිරයන් වහන්සේ මාර්ග ක්ලාන්ත වූ සේක් වන්නාහ. උන්වහන්සේට මේ ආහාර ගෙන යනු මැනව” යි කියා පිළිගැන්වූයේය.</p>
  <p>නේවාසික ස්ථවිරයන් වහන්සේ එය ප්‍රතික්ෂේප නොකොටම ගෙන යන සේක්, “ඉදින් ඒ භික්ෂූන් වහන්සේ මේ ක්ෂීර පායාසය (කිරි බත්) වැළඳූ සේක් වී නම්, බෙල්ලෙන් අල්ලා එළියට දැම්මත් නොයන සේක. ඉදින් වනාහි මම මේ ක්ෂීර පායාසය මනුෂ්‍යයන්ට දුන්නෙම් නම් මාගේ ක්‍රියාව ප්‍රකාශ වන්නේය. ඉදින් දියෙහි දැමුවෙම් නම් දියපිට ගිතෙල් පෙනෙන්නේය. ඉදින් භූමියෙහි දැමුවේ වී නම් කපුටුවන්ගේ රැස් වීමෙන් පෙනෙන්නේය. මේ ක්ෂීර පායාසය කොතැන දමම් දෝ හෝ?” යි පරීක්ෂා කරනුයේ, පිදුරු පුළුස්සන්නා වූ එක් කෙතක් දැක, අඟුරු දෙබෑ කොට එහි බහා මතුපිටින් අඟුරෙන් වසා විහාරයට ගිය සේක.</p>
  <p>විහාරයෙහි ඒ භික්ෂූන් වහන්සේ නොදැක සිතන සේක්, “ඒකාන්තයෙන් ඒ භික්ෂූන් වහන්සේ ක්ෂීණාශ්‍රව කෙනෙකි. මාගේ අභිප්‍රාය දැන අන් තැනකට වැඩි සේක් වන්නාහ. මා විසින් බඩ හේතු කොට ඉතා නුසුදුස්සක් කරන ලදැ” යි සිතූ සේක. ඒ ක්ෂණයෙහිම ඒ භික්ෂූන් වහන්සේට මහත් දොම්නසක් පහළ වූයේය. එතැන් පටන් කොටම මනුෂ්‍ය ප්‍රේතව සිට නොබෝ කලකින්ම කාල ක්‍රියා කොට නරකයෙහි උපන්නේය.</p>
  <div class="subhead">මිත්තවින්දකගේ කතාව</div>
  <p>ඒ තෙම බොහෝ වර්ෂ ශත සහශ්‍රයක් නරකයෙහි පැසී ගියේය. නිරයෙහි පැසී අවශිෂ්ට කර්මයෙන් පිළිවෙළින් පන්සියයක් ජාතිවල යක්ෂව ඉපද එක දවසකුදු බඩපුරා ආහාරයක් නොලද්දේය. එක් දවසක් වනාහි ගර්භ මල (වැදෑමහ ආදිය) බඩපුරා ලද්දේය. නැවත පන්සියයක් ජාතියෙහි සුනඛව උපන්නේය. එකල්හි ද එක දවසක් වමනය කරන ලද ආහාරයක් බඩපුරා ලද්දේය. සෙසු කල්හි ඔහු විසින් බඩපුරා ආහාරයක් නම් නොලබන ලදී. සුනඛ ජන්මයෙන් චුතව වනාහි කසී රට එක් ගමක දුප්පත් කුලයක උපන්නේය. ඔහුගේ උත්පත්තියේ පටන් ඒ කුලය අතිශයින් දුප්පත් වූයේය. නාභියෙන් ඉහළට (බඩ පිරෙන තරම්) දිය කැඳ පමණකුදු නොලද්දේය. ඔහුට වනාහි ‘මිත්තවින්දක’ යයි කියා නමක් වූයේය.</p>
  <p>ඔහුගේ මවුපිය දෙදෙන ක්ෂුධා දුක්ඛය ඉවසන්නට නොහැකිව, “කාලකණ්ණියා යව” යි කියා තලා ඔහු එළවා දැමුවාහුය. මිත්තවින්දක තෙම පිහිටක් නැතිව හැසිරෙනුයේ බරණැස් නුවරට ගියේය. එසමයෙහි බෝධිසත්ත්වයන් වහන්සේ බරණැස් නුවර දිසාපාමොක් ආචාරීව පන්සියයක් මානවකයන්ට ශිල්ප උගන්වන සේක. එකල්හි බරණැස් නුවර වාසීහු දුක්ඛිතයන්ට වැටුප් දී ශිල්ප පුහුණු කරවන්නාහුය. මේ මිත්තවින්දක ද බෝධිසත්ත්වයන් වහන්සේගේ සමීපයෙහි කුලියට ශිල්පය පුරුදු කරන්නේය.</p>
  <p>හෙතෙම පුරුෂ අවවාද නොගන්නේය. ඔවුනොවුන්ට පහර දෙමින් හැසිරෙන්නේය. බෝධිසත්ත්වයන් වහන්සේ විසින් අවවාද දෙනු ලබන්නේ ද අවවාද නොගන්නේය. ඔහු නිසා උන්වහන්සේට ලැබෙන ආදායම මඳ වූයේය. ඉක්බිති මිත්තවින්දක තෙම මානවකයන් හා සමග දබර කොට, අවවාද නොගනිමින් එතැනින් ගොස් ඒ ඒ තැන්හි ඇවිදින්නේ එක් පසල් ගමකට ගොස් බැලමෙහෙ කොට ජීවත් වන්නේය. හෙතෙම එතැනදී එක් දිළිඳු ස්ත්‍රියක හා සමඟ එක්ව වාසය කළේය. ඒ ස්ත්‍රිය ඔහු නිසා ළදරුවන් දෙදෙනෙකු වැදුවාය. ගම්වැස්සෝ “අපට කටයුතු නොකටයුතු දේ කියව” යි කියා මිත්තවින්දකයා හට බලය දී, ඔහු ගම් දොරටුවේ පැල්පතක විසීම කරවූවාය.</p>
  <p>ඒ මිත්තවින්දකයා (ගම් දොරටු පාලකයා ලෙස පත් වූ) නිසා ඒ පසල්ගම් වැස්සෝ සත්වරක් රජුට දඩ දුන්නාහුය. සත්වරක් ඔවුන්ගේ ගෙවල් දැවී ගියේය. සත්වරක් තඩාගයෙහි දිය සිඳුණේය. ඔහු සිතන්නාහු “අපට පළමු මේ මිත්තවින්දකයා නො ආ කල්හි මෙබන්දක් නැත්තේය. දැන් වනාහි මොහු ආ දා පටන් පිරිහෙන්නෙමු” යි කියා ඔහු තලා එළවා දැමූහ.</p>
  <div class="subhead">සාගර ගමන හා විමාන ප්‍රේතයන්</div>
  <p>හෙතෙම තමාගේ ළදරුවන් ගෙන අන් තැනකට යනුයේ, අමනුෂ්‍යයන් විසින් අරක් ගත් එක් ආරණ්‍යයකට පැමිණියේය. එතැනදී අමනුෂ්‍යයෝ ඔහුගේ දරුවන් ද භාර්යාව ද මරා මාංශ අනුභව කළාහුය. මිත්තවින්දකයා එතැනින් දිවගොස් ඒ ඒ තැන්හි හැසිරෙමින් ‘ගම්භීර’ නම් එක් පටුන් ගමකට නැව් පිටත් වන දිනයෙහිම පැමිණියේ, කම්කරුවෙක්ව නැවට නැගුණේය.</p>
  <p>ඔහු නැගුණු නැව මුහුදු පිටින් සත් දවසක් ගොස්, සත්වන දිනයෙහි සමුද්‍ර මධ්‍යයෙහි ඇණ ගැසුවාක් මෙන් නතරව සිටියේය. එවිට ඔහු (නැවියෝ) පවිටු කුසපත් (කාලකණ්ණියා කවුදැයි බැලීමට අදින සීට්ටු) ලූවාහුය. සත්වරක්ම (එය) මිත්තවින්දකයා හට පැමිණියේය. නැවෙහි මනුෂ්‍යයෝ ඔහුට එක් උණ දඬු මිටියක් දී අතින් අල්ලාගෙන සමුද්‍රයෙහි බැසවූවාහුය. ඔහු දැමූ පමණකින්ම නැව ගියේය.</p>
  <p>මිත්තවින්දක තෙම උණ දඬු මිටිය මත වැතිර සමුද්‍රය මතුපිටින් යනුයේ, කාශ්‍යප සර්වඥයන් වහන්සේගේ කාලයෙහි මහණව රක්ෂා කළ ශීල ඵලයෙන්, මුහුදු පිට එක් ස්ඵටික විමානයක දිව්‍ය ස්ත්‍රීන් සතර දෙනෙකු ලැබ ඔවුන්ගේ සමීපයෙහි දිව සැප විඳිමින් සත් දවසක් වාසය කළේය. ඒ විමාන ප්‍රේතයෝ වනාහි සත් දවසක් සැප අනුභව කෙරෙති; සත් දවසක් දුක් අනුභව කරන්නට යන්නාහුය.</p>
  <p>“යම්තාක් කලකින් අපි එමු ද, ඒ තාක් කල් මෙතැන වසව” යි කියා (ඔවුහු) ගියාහුය. මිත්තවින්දකයා ඔවුන් ගිය කල්හි උණ දඬු මිටියෙහි හිඳ ඉදිරියට යනුයේ රිදී විමනක දිව්‍ය ස්ත්‍රීන් අට දෙනෙකු ලද්දේය. එයින් ඉදිරියට යනුයේ මැණික්මය විමනක දිව්‍ය ස්ත්‍රීන් සොළොස් දෙනෙකු ද, ස්වර්ණමය විමනක දිව්‍ය ස්ත්‍රීන් දෙතිස් දෙනෙකු ද ලද්දේය. ඔවුන්ගේ ද වචන නොසලකා මත්තෙහි යනුයේ අතරමැදි දිවයිනක එක් යක්ෂ පුරයක් දුටුවේය. එහි එක් යක්ෂණියක් එළු රූපයෙන් හැසිරෙන්නීය. මිත්තවින්දකයා ඇය යක්ෂණී බව නොදන්නේ එළු මස් අනුභව කෙරෙමි යි සිතා ඇගේ පය අල්වා ගත්තේය. ඕ තොමෝ යක්ෂානුභාවයෙන් ඔහු ඔසවා වීසි කළාය.</p>
  <p>මිත්තවින්දක තෙම යක්ෂණිය විසින් දමන ලද්දේ මූද පිටින් ගොස් බරණැස් නුවර පවුර පිට එක් කටු ලැහැබක් මත්තෙහි වැටී පෙරළෙමින් භූමියෙහි සිටියේය.</p>
  <div class="subhead">එළුවාගේ පය ඇල්ලීම හා බෝධිසත්ත්ව දේශනාව</div>
  <p>එසමයෙහි වනාහි ඒ පවුර පිට රජතුමාගේ එළුවන් තණ කමින් ඇවිදින්නවුන් සොරු ගෙන යන්නාහුය. එළු ගොව්වෝත් “සොරුන් අල්ලමු” යි කියා පසෙක සැඟවී සිටියාහුය. මිත්තවින්දකයා පෙරළී භූමියෙහි සිටියේ ඒ එළු දෙනුන් දැක, “මම සමුද්‍රයෙහි එක් දිවයිනක එළු දෙනකගේ පය අල්වාගෙන ඇය විසින් දමන ලද්දෙම් මෙතැන වැටුණෙමි. ඉදින් වනාහි දැන් එක් එළු දෙනකගේ පය අල්වා ගත්තෙම් නම්, ඒ එළු දෙන මා මතු සමුද්‍ර මත්තෙහි විමාන දිව්‍ය ස්ත්‍රීන්ගේ සමීපයෙහි දමන්නේ ය” යි සිතුවේය. හෙතෙම මෙසේ වූ (මෝඩ) නුවණ මෙනෙහි කොට එළු දෙනගේ පය අල්වා ගත්තේය.</p>
  <p>ඒ එළු දෙන (පය) ගත් පමණින් ඇඬුවාය. එළු ගොව්වෝ වටපිටින් අවුත් ඔහු අල්ලාගෙන, “මෙපමණ කලක් රජුගේ එළුවන් අනුභව කළා වූ මේ තෙම සොරා යැ” යි කියා ඔහු බැඳ, තලමින් රජුගේ සමීපයට ගෙන යන්නාහුය. එකෙණෙහි බෝධිසත්ත්වයන් වහන්සේ පන්සියයක් මානවකයන් පිරිවරා ගෙන නුවරින් නික්ම නාන්නට වඩිනා සේක්, මිත්තවින්දකයා දැක හඳුනාගෙන ඒ මනුෂ්‍යයන්ට මෙසේ කියන සේක.</p>
  <p>“සගයෙනි, මේ තෙම අපගේ අතවැස්සෙකි. කවර හෙයකින් මොහු ගත්තාහු දැ?” යි (බෝධිසත්ත්වයෝ) කී සේක.</p>
  <p>“ස්වාමීන් වහන්ස, මොහු එළුවන් සොරෙකි. එක් එළුවෙකුගේ පය අල්වා ගත්තේය. එහෙයින් ගන්නා ලද්දේය” යි කිවූහ.</p>
  <p>“එසේ වී නම් මොහු අපට දාස කොට දෙව. අප නිසා ජීවත් වන්නේය” යි (බෝධිසත්ත්වයෝ) කී සේක.</p>
  <p>ඔහු “යහපත, ස්වාමීන් වහන්සැ” යි කියා ඔහු මුදා හැර ගියාහුය.</p>
  <p>ඉක්බිති ඔහුගෙන් බෝධිසත්ත්වයන් වහන්සේ, “මිත්තවින්දකය, තෝ මෙතෙක් කල් කොතැන විසී දැ?” යි විචාළ සේක. එතෙම සියලු තමා විසින් කරන ලද ක්‍රියාව දැන්වූයේය. බෝධිසත්ත්වයන් වහන්සේ “වැඩ කැමැත්තවුන්ගේ වචනය ක්‍රියාත්මක නොකරන තැනැත්තේ මෙබඳු දුකට පැමිණෙන්නේය” යි වදාරා,</p>
  <div class="gatha">
    <p>“වැඩ කැමතිව හිත චිත්තයෙන් අනුකම්පා කරන්නාහුගේ</p>
    <p>අනුශාසනාව අවවාදය යමෙක් නොකෙරේද?</p>
    <p>එසේ වූ පුරුෂ තෙම එළුවන්ගේ පය අල්වාගෙන</p>
    <p>ශෝක කරන්නා වූ මිත්තවින්දකයා මෙන්</p>
    <p>නිරන්තරයෙන් මිරිකෙන්නේය, ශෝක කරන්නේය”</p>
  </div>
  <p>යයි කියා බණ වදාළ සේක.</p>
  <p>මෙසේ තෙරුන් වහන්සේ විසින් මෙපමණ කලක් මුළුල්ලෙහි ත්‍රිවිධ ආත්මයකදී කුස පුරා ආහාර නොලත් විරූ සේක. යක්ෂව උපන් කල්හි එක් දවසක් ගර්භ මල ලද්දේය. සුනඛව උපන් කල එක් දවසක් වමනය කළ ආහාරයක් ලද්දේය. පිරිනිවන් පානා දිනයෙහි දම් සෙනෙවි සැරියුත් මහ තෙරුන් වහන්සේගේ ආනුභාවයෙන් චතුමධුරය ලත් සේක. මෙසේ ‘අන්‍යයන් හට ලාභාන්තරාය කිරීම මහා දෝෂය’ යි දත යුත්තේය.</p>
  <p>ඒ කාලයෙහි ඒ ආචාරීන් වහන්සේ ද, මිත්තවින්දකයා ද කම් වූ පරිද්දෙන් මිය පරලොව ගියාහුය. සර්වඥයන් වහන්සේ, “මහණෙනි, මෙසේ මේ මහණ තෙමේම ස්වල්ප ලාභී බව ද, තෙමේම ආර්ය ධර්මය ලත් බව ද (තමාගේ ක්‍රියාවෙන්ම) සිදු කළේය” යි කියා මේ ධර්ම දේශනාව ගෙනහැර දක්වා වදාරා, පූර්වාපර සන්ධි ගළපා මේ ලෝසක ජාතකය නිමවා වදාළ සේක.</p>
  <p>“එසමයෙහි මිත්තවින්දකයා නම් දැන් ලෝසකතිස්ස ස්ථවිර වූ සේක. දිසාපාමොක් ආචාරීව උපන්නෙම් තිලෝගුරු සම්‍යක් සම්බුදු රජ වූ මම්ම වේදැ” යි තමන් වහන්සේ දක්වා වදාළ සේක.</p>
  <nav class="bottom"><a class="button prev" href="3-40.html"><i class="material-icons">arrow_back</i>40. ඛදිරංගාර ජාතකය</a><a class="button next" href="3-42.html">42. කපෝත ජාතකය <i class="material-icons">arrow_forward</i></a></nav>
</div>
    </div>
    <div id="toast"></div>
    <script src="../common/jquery-3.4.1.min.js"></script>
    <script src="../common/clipboard.min.js"></script>
    <script src="../common/book.js"></script>
</body>
</html>