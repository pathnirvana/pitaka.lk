<!DOCTYPE html>
<html>
<head>
    <meta charset="UTF-8">
    <title>40. ඛදිරංගාර ජාතකය - පන්සිය පණස් ජාතකය</title>
    <meta name="description" content="පන්සිය පණස් ජාතකය - වේරගොඩ අමරමෝලි හිමි">
    <meta property="og:type" content="article">
    <meta property="og:title" content="40. ඛදිරංගාර ජාතකය - පන්සිය පණස් ජාතකය"> <!--For facebook link previews -->
    <meta property="og:image" content="https://pitaka.lk/books/common/og-books-500x300.png">
    <meta property="og:image:type" content="image/png">
    <meta property="og:image:width" content="500">
    <meta property="og:image:height" content="300">
    <meta name="viewport" content="width=device-width, initial-scale=1">
    <meta name="apple-mobile-web-app-capable" content="yes">
    <meta name="mobile-web-app-capable" content="yes">
    <link rel="icon" type="image/png" sizes="96x96" href="../common/favicon-96x96.png">
    <link rel="stylesheet" href="../common/book.css"/>
</head>
<body>
    <div book-folder="pansiya-panas-jathaka" style="width: 100%; max-width: 800pt; margin: 0pt auto; height: 100%; display: flex; flex-flow: column; align-content: center;">
        <div class="content">
  <nav class="top"><a class="button" href="../index.html"><i class="material-icons">home</i></a><i class="material-icons">navigate_next</i><a class="button" href="index.html#3-40"><i class="material-icons">toc</i>පන්සිය පණස් ජාතකය</a><i class="material-icons">navigate_next</i><a class="button" href="3.html">ජාතක කථා</a></nav>
  <div class="heading-bar">
    <h2>40. ඛදිරංගාර ජාතකය</h2><i class="material-icons star-icon undefined" data-bookmark="{&quot;ids&quot;:[3,40],&quot;headings&quot;:[&quot;ජාතක කථා&quot;,&quot;40. ඛදිරංගාර ජාතකය&quot;],&quot;book&quot;:{&quot;name&quot;:&quot;පන්සිය පණස් ජාතකය&quot;,&quot;folder&quot;:&quot;pansiya-panas-jathaka&quot;}}">star_outline</i><i class="material-icons share-icon" file-name="3-40.html">share</i>
  </div>
  <p>එක් සමයක මෛත්‍රිය නමැති සිසිල් ජලයෙන් නිවී ගිය කෝප ගින්නක් ඇති, තුන් ලොවටම ගුරුවූ බුදුරජාණන් වහන්සේ සැවැත් නුවර ජේතවනාරාමයේ වැඩ වසන සේක. උන්වහන්සේ මේ ජාතක කතාව වදාළේ අනේපිඬු මහා සිටුතුමා අරභයා ය.</p>
  <div class="subhead">අනේපිඬු සිටුතුමාගේ දානමය පින්කම්</div>
  <p>අනේපිඬු මහා සිටුතුමා ජේතවන විහාරය උදෙසාම කෝටි පනස් හතරක ධනයක් බුද්ධ ශාසනයෙහි වියදම් කොට, තෙරුවන් සරණ හැර වෙනත් තැනක පිහිටක් නොපතා, බුදුරජාණන් වහන්සේ ජේතවනාරාමයේ වැඩ සිටින කාලයෙහි දිනපතා තුන් වරක්ම බුදුන් දැකීමට යන්නේය. එතුමා උදෑසන එක් වරක් යයි. දහවල් බත් අනුභව කොට ඉන්පසු එක් වරක් යයි. සවස ද එක් වරක් යයි. තවත් අතරතුර වේලාවන්හි ද උපස්ථානය සඳහා යයි.</p>
  <p>මෙසේ යන්නා වූ අනේපිඬු මහා සිටුතුමා, “කුමක් රැගෙන ආවේදැයි සාමණේරයන් වහන්සේලා සහ කුඩා භික්ෂූන් වහන්සේලා මාගේ අත බලන සේක වේදැ” යි සිතා, හිස් අතින් එක දවසකවත් නොගියේය. උදෑසන යන්නේ නම් කැඳ හා අවුළුපත් ගෙන්වාගෙන යයි. දහවල් දානය වළඳා අවසානයේ යන්නේ නම් ගිතෙල්, උක් සකුරු ආදිය ගෙන්වාගෙන යයි. සවස යන්නේ නම් සුවඳ මල් හා සිවුරු රෙදි ආදිය ගෙන්වාගෙන යයි. මෙසේ දිනපතා කරන්නා වූ වස්තු පරිත්‍යාගයෙහි ප්‍රමාණයක් නොවීය.</p>
  <p>වෙළෙඳාම් කරන්නා වූ බොහෝ දෙනෙක් ඒ සිටුතුමාගෙන් ණය පත් ලබාගෙන කෝටි දහඅටක ධනයක් ණයට ගත්හ. ඒ වස්තුව මහා සිටුතුමා නැවත අය කර නොගත්තේය. අනෙක් මුතුන් මිත්තන් ආදීන් සන්තකව තිබූ කෝටි දහඅටක ධනය ගං ඉවුරේ නිදන් කොට තබන ලද්දේය. ගඟේ මහා වතුර ගැලීමෙන් ගං ඉවුර කැඩී ගිය කල්හි, ඒ වස්තුව මහා මුහුදට වැදී, අශ්වයන් ඔබන ලද පෙට්ටි මෙන් වූ භාජන මහා මුහුද ඇතුළේ පෙරළි පෙරළී තිබුණි. සිටුතුමාගේ ගෙදර පන්සියයක් භික්ෂූන් වහන්සේලාට නිරන්තරයෙන් දානය පිළියෙළ කර දෙන ලද්දේය. ඒ සිටුතුමාගේ නිවස, පන්සියයක් භික්ෂු සංඝයා වහන්සේට සතර මංසන්ධියක කරන ලද පොකුණක් හා සමාන වන්නේය. සියලු භික්ෂූන් වහන්සේට මව්පිය තනතුරෙහි පිහිටියේය. එනිසා ඒ සිටුතුමාගේ ගෙදරට බුදුරජාණන් වහන්සේත් වඩින සේක; අසූ මහා ශ්‍රාවකයන් වහන්සේලාත් වඩින සේක; සෙසු යන එන භික්ෂූන් වහන්සේලාගේ ප්‍රමාණයක් නම් නැත්තේය.</p>
  <div class="subhead">දොරටුපාල දේවතාවියගේ විරෝධය</div>
  <p>ඒ සිටුතුමාගේ නිවස මහල් හතකින් යුක්ත විය. එය දොරටු හතකින් හොබනේය. ඒ සිටුතුමාගේ සිව්වැනි දොරටුවෙහි එක් මිථ්‍යා දෘෂ්ටි ඇති දේවතාවියක් විසුවාය. බුදුරජාණන් වහන්සේ සිටුතුමාගේ ගෙට වඩින විටත්, පිටතට වඩින විටත් තමාගේ විමානයේ සිටීමට නොහැකිව දරුවන් වඩාගෙන බැස බිම සිටින්නීය. අසූ මහා ශ්‍රාවකයන් වහන්සේලා හා සෙසු ස්ථවිරයන් වහන්සේලා වඩින විටත් විමානයෙන් බැස බිම සිටින්නීය.</p>
  <p>ඕ තොමෝ මෙසේ සිතුවාය: “ශ්‍රමණ භවත් ගෞතමයන් වහන්සේත්, ශ්‍රාවකයන් වහන්සේලාත් මේ ගෙට වඩින විටත්, පිටවන විටත් මට සැපයක් නැත්තේය. හැමදාම පහළට බැස බිම සිටීමට නොහැකි වන්නේය. යම් හෙයකින් මොවුන් මේ ගෙට නොවඩින්නේ නම් මා විසින් ඒ පරිද්දෙන්ම කටයුතු කිරීම වටින්නේය.”</p>
  <p>මෙසේ සිතා පසුව එක් දිනක් සිටුතුමාගේ සියලු කටයුතු භාරව සිටින පුරුෂයා නිදා සිටි තැනට ගොස් ආලෝකයක් පැතිරෙව්වාය. </p>
  <p>“මේ කවුරුන්දැ?” යි ඔහු ඇසූ විට, “මම සතරවන දොරටුවේ අධිගෘහිත දේවතාවිය” යි කීවාය. </p>
  <p>“කුමක් පිණිස ආවේදැ?” යි විචාළ කල්හි ඇය මෙසේ කීවාය:</p>
  <p>“තොපගේ සිටුතුමාගේ ක්‍රියාවක් නුදුටුවේද? තමන්ගේ අන්තිම අවස්ථාව ගැන නොබලා වස්තුව පිටට දී ශ්‍රමණ භවත් ගෞතමයන්ටම පූජා කරයි. වෙළෙඳාමක් නොකරයි. පොලියක් අය කර නොගනී. ඉතිරි වී ඇති සී සෑම, වැපිරීම ආදී කිසිදු කර්මාන්තයක් ද නොකරවයි. එනිසා සිටුතුමා තමන්ගේ කටයුතු නැවත කරවන ලෙසත්, ශ්‍රමණ භවත් ගෞතමයන් ශ්‍රාවකයන් හා සමඟ මේ ගෙට නොවඩින ලෙසත් තොප විසින් සිටුතුමාට අවවාද කරව.”</p>
  <p>ඉක්බිති ඒ දේවතාවියට සිටුතුමාගේ කටයුතු කරන පුරුෂයා මෙසේ කීවේය:</p>
  <p>“නුවණ නැත්තා වූ දිව්‍ය ස්ත්‍රිය, සිටුතුමා වස්තු වියදම් කරන්නේ නම් නිවන් මග පෙන්වන සර්වඥ ශාසනයෙහි වියදම් කළ සේක. ඉදින් ඒ සිටුතුමා මාගේ කොණ්ඩයෙන් අල්ලා ඇදගෙන ගොස් විකුණන සේක් වී නම්, මම ඊට උත්තරයක් නොකියමි. එනිසා තී මෙතන නොසිට පලා යව” යි කියා බිය ගැන්වීය.</p>
  <p>නැවත එක් දිනක් සිටුතුමාගේ වැඩිමහල් පුතා වෙත ගොස් එලෙසම අවවාද කළාය. ඒ ප්‍රධාන පුත්‍රයා ද පළමු ලෙසම ඇය බිය ගැන්වූයේය. සිටුතුමා සමඟ කතා කිරීමට ඇය අපොහොසත් වූවාය.</p>
  <div class="subhead">සිටුතුමා දිළිඳු වීම</div>
  <p>සිටුතුමාට නිරන්තරයෙන් දන් දීම නිසාත්, වෙළෙඳාම් නොකිරීම නිසාත් ආදායම මඳ වූ කල්හි වස්තුව අවසන් විය. ඉන්පසු ඒ සිටුතුමා ක්‍රමයෙන් දිළිඳු බවට පැමිණි විට අඳින රෙදි ද, නිදන හිඳින දේවල් ද, ආහාර පාන ද පෙර පරිදි නොවීය. මෙසේ දුප්පත් බවට පත් වුවත් භික්ෂු සංඝයා වහන්සේට දන් දෙති. නමුත් ප්‍රණීත කොට දන් දීමට අපොහොසත් වූහ.</p>
  <p>ඉක්බිති එක් දිනක් බුදුරජාණන් වහන්සේට වැඳ නමස්කාර කොට සිටි සිටුතුමාගෙන් උන්වහන්සේ මෙසේ විචාළ සේක: “සිටුතුමනි, තවමත් ඔබගේ ගෙදර දන් පැවැත්වේද?”</p>
  <p>ඒ බස් ඇසූ සිටුතුමා කියන්නේ, “ස්වාමීනි, තවමත් දෙමින් සිටිමි. දෙන ප්‍රමාණය පමණක් මිස, සකස් කොට දිය නොහැක. කාඩි හොදි දෙවනුවට ගෙන නිවුඩු සහලේ බත් දෙමින් සිටිමි” යි කීවේය.</p>
  <p>එකල්හි සර්වඥයන් වහන්සේ වදාරණ සේක:</p>
  <p>“සිටුතුමනි, ඔබ රළු වූ භෝජනය දෙමියි සිතා සිත නොඅවුල් කරගන්න. සිත පැහැදුණු කල්හි බුදු, පසේබුදු, මහරහතන් වහන්සේලාට දුන්නා වූ දානය රළු යැයි සම්මත නොවෙයි. ඒ කුමක් නිසාද යත්, එහි විපාක මහත් බැවිනි.”</p>
  <p>සිත පහදවා ගන්නට සමත් තැනැත්තාගේ දානය රළු නම් නොවෙයි. ඒ බව මෙසේ දත යුතුය යි වදාරා මේ ගාථා දේශනා කළ සේක:</p>
  <div class="gatha">
    <p>“නත්ථි චිත්තෙ පසන්නම්හි - අප්පකා නාම දක්ඛිණා</p>
    <p>තථාගතෙ වා සම්බුද්ධෙ - අථ වා තස්ස සාවකෙ.</p>
    <p>න කිරත්ථි අනොමදස්සිසු - පාරිචරියා බුද්ධෙසු අප්පකා</p>
    <p>සුක්ඛාය අලොණිකාය ච - පස්ස ඵලං කුම්මාසපිණ්ඩියා” ති.</p>
  </div>
  <p>තවද සිටුතුමාට සර්වඥයන් වහන්සේ මෙසේ වදාළ සේක:</p>
  <p>“සිටුතුමනි, ඔබ වනාහි රළු වූ දානය දෙන්නේ අෂ්ට ආර්ය පුද්ගලයන්ටය. මම වේලාම නම් බ්‍රාහ්මණ වූ කාලයෙහි මුළු දඹදිව නගුල් උඩ බඳවා, සියලු යාචකයන්ට සප්ත රත්නය දුන්නෙමි. පංච මහා ගංගාවන්හි ජලය එක ගඟකට වැදී මහා වතුර ගලන කාලයක් මෙන් මහා දන් පැවැත්වූයෙමි. එහෙත් තිසරණ සහිත පන්සිල් රකින එකද කෙනෙකු හෝ නොලැබුණි. දක්ෂිණාර්හ පුද්ගලයෝ නම් මෙසේ දුර්ලභ වන්නාහුය. එනිසා ඔබ කවර කාරණයක් නිසා ‘මාගේ දානය රළුය, සකස් නැත’ කියා සිත අවුල් කරගන්නෙහි ද?” යි වදාළ සේක. මෙසේ කියා නැවත වේලාම සූත්‍රය වදාළ සේක.</p>
  <div class="subhead">දේවතාවිය එළවා දැමීම</div>
  <p>ඉක්බිති ඒ දේවතාවිය, සිටුතුමා පොහොසත්ව සිටි කල ඔහු සමඟ කතා කිරීමට අපොහොසත් වූ බැවින්, දැන් ඔහු දුප්පත්ව ගිය නිසා “තමාගේ බස් අසනු ඇත” යි සිතා මධ්‍යම රාත්‍රි වේලෙහි සිටුතුමාගේ සිරි යහන් ගබඩාවට වැද ආලෝකය පතුරුවා අහසේ සිටියාය.</p>
  <p>සිටුතුමා දැක “මේ කවුරුන්දැ?” යි විචාළේය.</p>
  <p>“සිටුතුමනි, මම සතරවැනි දොරටුවේ අධිගෘහිත දේවතාවිය වෙමි” යි කීවාය.</p>
  <p>“කුමක් පිණිස ආවේදැ?” යි විචාළ කල්හි, “නුඹ වහන්සේට අවවාද කියනු කැමැත්තෙමි” යි කීවාය.</p>
  <p>“එසේ වී නම් කියව” යි කී කල්හි දේවතාවිය මෙසේ කීවාය:</p>
  <p>“මහා සිටුතුමනි, නුඹ වහන්සේ අන්තිම අවස්ථාව ගැන නොසිතන සේක. දූ දරුවන් හා නෑදෑයන් ගැන නොබලන සේක. ශ්‍රමණ භවත් ගෞතමයන්ගේ ශාසනයෙහි බොහෝ සම්පත් විසුරුවන ලදී. නුඹ වහන්සේ බොහෝ කාලයක් වස්තුව වියදම් කිරීමෙනුත්, කෘෂිකාර්මික හා වෙළඳ ආදී කර්මාන්තයන් නොකිරීමෙනුත් ශ්‍රමණ භවත් ගෞතමයන් නිසා දුප්පත් වී ගිය සේක. එසේ වුවත් නුඹ වහන්සේ ශ්‍රමණ භවත් ගෞතමයන් අත් නොහරින සේක. අද දක්වාත් ශ්‍රමණයෝ නුඹ වහන්සේගේ ගෙට වඩිති. ඒ ශ්‍රමණයන් විසින් යම් වස්තුවක් පළමුව ගෙන යන ලද්දේ වී නම්, ඒ වස්තුව නැවත පෙරළා ගෙන්වා ගැනීමට නොහැකි වන්නේය. ගත් දෙයක් ගත්තාමය. මෙතැන් පටන් නුඹ වහන්සේත් ශ්‍රමණ භවත් ගෞතමයන් වෙත නොගිය මැනව. ඒ ශ්‍රමණ භවත් ගෞතමයන්ගේ ශ්‍රාවකයන්ටත් ගෙට වදින්නට ඉඩ නොදුන මැනව. ශ්‍රමණ භවත් ගෞතමයන් දෙස හැරී වත් නොබලා නුඹ වහන්සේගේ ගොවිතැනුත්, වෙළෙඳාමත් කොට නැවත දියුණු වුව මැනවැ” යි කීවාය.</p>
  <p>එකල්හි සිටුතුමා ඒ දේවතාවියට මෙසේ කීවේය: “මේ තී මට දෙන්නා වූ අවවාදය දැ?”</p>
  <p>“එසේය, මේ මා දෙන අවවාදය ය” යි කී කල්හි සිටුතුමා මෙසේ කීවේය:</p>
  <p>“තී වැනි සියයකිනුත්, දේවතාවියන් දහසකිනුත්, ලක්ෂයකිනුත් සොලවාලිය නොහැකි ලෙස දසබලධාරී වූ බුදුරජාණන් වහන්සේ කෙරෙහි පැහැදුණෙම් වෙමි. මාගේ ශ්‍රද්ධාව වනාහි මහමෙර මෙන් නිශ්චලව පිහිටියාය. මා විසින් නිවන් මග සාදන රත්න ශාසනයෙහි, නිර්මල වූ ශාසනයෙහි වස්තුව වියදම් කරන ලදී. එනිසා තී විසින් නොකිය යුත්තක් කියන ලදී. සර්වඥ ශාසනයට පහරක් ගසා නින්දාවක් කරන ලදී. මෙබඳු අනාචාර වූ, දුස්සීල වූ, කාලකණ්ණි වූ තී සමඟ මා එක ගෙයි විසීමට සුදුසු නොවෙයි. වහා මාගේ ගෙයින් පිටවී වෙනත් තැනකට යව.”</p>
  <div class="subhead">දේවතාවියගේ පසුතැවිල්ල සහ ශක්‍ර දේවේන්ද්‍රයාගේ උපදෙස්</div>
  <p>ඒ දේවතාවිය, සෝවාන් ඵලයෙහි පිහිටි ආර්ය ශ්‍රාවක වූ සිටුතුමාගේ වචනය අසා එතැන සිටීමට නොහැකිව තමා වසන තැනට ගොස්, දරුවන් අතින් අල්ලාගෙන පිටවී, වෙනත් තැනක විසීමට අවසරයක් නොලැබූ බැවින් සිටුතුමාගෙන් සමාව ලබා “එහිම වසමි” යි සිතා නුවර ආරක්ෂාව භාර දිව්‍ය පුත්‍රයා වෙත ගොස් වැඳ සිටියාය.</p>
  <p>“කවර කාරණයක් නිසාදැ?” යි ඔහු ඇසූ කල්හි, “ස්වාමීනි, මම නොසලකා අනේපිඬු මහා සිටුතුමා සමඟ කතාවක් කළෙමි. ඒ සිටුතුමා මට කෝප වී වසන තැනින් එළවා දැමුවේය. මා සිටුතුමා වෙත කැඳවාගෙන ගොස් සමාව ලබා දී විසීමට තැනක් මට ලබා දුන මැනව” යි කීවාය.</p>
  <p>“තී විසින් සිටුතුමාට කුමක් කරන ලද්දේදැ?” යි විචාළ කල්හි, “මෙතැන් පටන් බුද්ධෝපස්ථානය නොකරව, ශ්‍රමණ භවත් ගෞතමයන් මේ ගෙට වැද්ද නොගන්නැයි කීමි ස්වාමීනි” යි කීවාය.</p>
  <p>ඒ බස් ඇසූ දිව්‍ය පුත්‍රයා, “තී විසින් නොකිය යුත්තක් කියන ලදී. ශාසනයට නින්දා කරන ලදී. දොස් පැවරීම් කරන ලදී. මම තී කැඳවාගෙන සිටුතුමා වෙත යෑමට උත්සාහ නොකරමි” යි කීවේය.</p>
  <p>ඒ දේවතාවිය ඔහුගෙන් පිහිටක් නොලැබ සතර වරම් රජ දරුවන් වෙත ගියාය. ඔවුන් විසින් ද එලෙසම ප්‍රතික්ෂේප කරන ලද්දී, ශක්‍ර දේවේන්ද්‍රයා වෙත ගොස් ඒ පුවත කියා, “ස්වාමීනි, මම විසීමට තැනක් නොලැබ, දරුවන් අතින් අල්ලාගෙන පිහිටක් නොමැතිව ඇවිදිමි. නුඹ වහන්සේගේ ශ්‍රී සමෘද්ධියෙන් මට වසන තැනක් දුන මැනව” යි තරයේ ඉල්ලා සිටියාය.</p>
  <p>ඒ බස් අසා ශක්‍ර දේවේන්ද්‍රයා මෙසේ කීවේය: “තී විසින් අයුක්තියක් කියන ලදී. සර්වඥ ශාසනයට පහර දෙන ලදී. මමත් තී නිසා සිටුතුමා සමඟ කතා කිරීමට කැමති නොවෙමි. නමුත් එකක් කියමි. සිටුතුමා ලවා සමාව ලබා ගැනීමට එක් උපායක් කියමි.”</p>
  <p>“යහපත ස්වාමීනි, කිව මැනව” යි කී කල්හි ශක්‍ර දේවේන්ද්‍රයා මෙසේ කීවේය:</p>
  <p>“දිව්‍ය ස්ත්‍රිය, මේ මහා සිටුතුමාගෙන් මිනිස්සු ණය පත් ලියා දී කෝටි දහඅටක වස්තුව ණයට ගත්හ. ඒ වස්තුව තී සිටුතුමාගේ සේවක පුරුෂයන්ගේ වෙස් ගෙන, කිසිවෙකුටත් නොදන්වා ඒ ණය පත් රැගෙන, තරුණ යක්ෂයන් කීප දෙනෙකු පිරිවරාගෙන, එක් අතකින් ණය පත් ද එක් අතකින් ලිවීමට ගන්නා පන්හිඳක් ද ගෙන ඒ ණයකරුවන්ගේ ගෙවල්වලට ගොස් ගේ මැද සිට තීගේ යක්ෂ ආනුභාවයෙන් ඒ ණයකරුවන් බිය ගන්වව.</p>
  <p>‘මේ තොපගේ ණය පතයි. අපගේ සිටුතුමා තමන් ධනවත් කාලයේ වස්තුව ඇති බැවින් තොපගෙන් ණය අය කර නොගත්තේය. දැන් එතුමා දුප්පත් වී ඇත. එනිසා තොප ගත් ණය ගෙවව’ යි තොපගේ යක්ෂ ආනුභාවයෙන් පවසා, ඒ කෝටි දහඅටක වස්තුව අය කරගෙන සිටුතුමාගේ හිස් වූ ගබඩාව පුරවව. </p>
  <p>තවද අචිරවතී නම් ගං ඉවුරේ නිදන් කළ වස්තුවක් ගං ඉවුර කැඩී ගිය කල්හි මුහුදට ගසාගෙන ගොස් ඇත. එයත් තොපගේ ආනුභාවයෙන් සොයාගෙන ගෙනැවිත් ගබඩාව පුරවව. </p>
  <p>තවද අසවල් තැන අයිතිකරුවෙක් නැති කෝටි දහඅටක වස්තුවක් ඇත. ඒත් ගෙනැවිත් හිස් වූ ගබඩා පුරවාලව. </p>
  <p>මේ කෝටි පනස් හතරක් පමණ වස්තුවෙන් හිස් වූ ගබඩා පුරවාලීම තොපට දඬුවම වේ. මෙසේ දඬුවම් විඳ මහා සිටුතුමාගෙන් සමාව ලබාගන්න” යැයි ශක්‍ර දේවේන්ද්‍රයා කීවේය.</p>
  <div class="subhead">සමාව ගැනීම</div>
  <p>ඒ බස් ඇසූ දේවතාවිය “යහපත ස්වාමීනි” යි කියා ශක්‍ර දේවේන්ද්‍රයාගේ වචනය පිළිගෙන, කියන ලද ක්‍රමයෙන්ම සියලු වස්තුව ගෙනැවිත් ගබඩා ගෙවල් පුරවා දමා, මධ්‍යම රාත්‍රි වේලෙහි සිටුතුමාගේ සිරි යහන් ගබඩාවට වැද ආලෝකය පතුරුවා අහසේ සිටියාය.</p>
  <p>“තොප කවුරුන්දැ?” යි ඇසූ කල්හි, “ස්වාමීනි, මහා සිටුතුමනි, මම නුඹ වහන්සේගේ සතරවැනි දොරටුවේ වසන්නා වූ අඥාන වූ දිව්‍ය ස්ත්‍රිය වෙමි. මෝහයෙන් මුළාව මා විසින් බුදුන්ගේ ගුණ නොදැන පළමු දවසක නුඹ වහන්සේ සමඟ කළ කතාවක් ඇත. ඒ දෝෂයට මට සමාව දුන මැනව.”</p>
  <p>“තවද ශක්‍ර දේවේන්ද්‍රයන් වහන්සේගේ වචනයෙන් නුඹ වහන්සේගේම ණය අයකරගත් කෝටි දහඅටක වස්තුවත්, මුහුදට වැටුණු කෝටි දහඅටක වස්තුවත්, ඒ ඒ තැන අයිතිකරුවෙක් නැති කෝටි දහඅටක වස්තුවත් එකතු කොට කෝටි පනස් හතරක් පමණ වස්තූන් ගෙනැවිත් නුඹ වහන්සේගේ හිස් වූ ගබඩා පිරවීමෙන් දඬුවම් විඳින ලදී. ජේතවන මහා විහාරය නිසා වියදම් කළ සියලු වස්තුව මා විසින් එකතු කොට තබන ලදී. වසන තැනක් නොලැබ දුක් විඳ ඇවිදිමි. මා නුවණ නැතිව කළ දෙය සිතේ තබා නොගෙන සිටුතුමනි, මට සමාව දුන මැනවැ” යි කීවාය.</p>
  <p>එකල්හි අනේපිඬු මහා සිටුතුමා ඇගේ වචනය අසා මෙසේ සිතුවේය: “මේ දෙව්දුව දඬුවම් වින්දෙමි කියාත් කියයි. තමාගේ දෝෂයන් පිළිගෙන සිටියි. සර්වඥයන් වහන්සේ මැයව හික්මවා තමන් වහන්සේගේ ගුණ දක්වන සේක. එනිසා බුදුරජාණන් වහන්සේට මැයව දක්වමි” යි සිතා ඒ දිව්‍ය ස්ත්‍රියට මෙසේ කීවේය.</p>
  <p>“දේවතාවිය, ඉදින් මා ලවා සමාව ලබාගැනීමට කැමති නම් සර්වඥයන් වහන්සේ ඉදිරියේදී මගෙන් සමාව ලබාගන්න” යි කීවේය.</p>
  <p>ඒ බස් ඇසූ දෙව්දුව, “යහපත, එසේ කරමි. සර්වඥයන් වහන්සේ ඉදිරියේදී මා කැඳවාගෙන ගොස් සමාව ලබා දුන මැනවැ” යි කීවාය.</p>
  <p>සිටුතුමා “යහපතැ” යි කියා පහන් වූ කල්හි උදෑසනම ඒ දිව්‍ය ස්ත්‍රිය කැඳවාගෙන බුදුරජාණන් වහන්සේ වෙත ගොස් ඇය කළ සියලු දේ බුදුරජාණන් වහන්සේට දැන්වූයේය. බුදුරජාණන් වහන්සේ ඒ බස් අසා,</p>
  <p>“සිටුතුමනි, මේ ලෝකයෙහි පාපී පුද්ගලයාත් යම්තාක් කල් පාපය විපාක නොදේ නම් ඒ තාක් කල් යහපතක් දකින්නේය. යම් කලෙක ඔහුට අකුසල කර්මය විපාක දේ නම් එකල අකුසල කර්මයේ විපාකයම දකින්නේය. කුසල් කළාවූ සත්ත්වයෝත් යම්තාක් කුසල කර්මය විපාක නොදේ නම් ඒ තාක් අකුසල කර්මය දකින්නේය. යම් කලෙක ඔහුට කුසල කර්මය විපාක දේ නම් ඒ කුසල කර්ම විපාකයම දකින්නේය” යි කියා ධම්මපදයේ මේ ගාථා දෙක වදාළ සේක:</p>
  <div class="gatha">
    <p>“පාපොපි පස්සතී භද්‍රං - යාව පාපං න පච්චති</p>
    <p>යදා ච පච්චතී පාපං - අථ පාපො පාපානි පස්සති.</p>
    <p>භද්‍රොපි පස්සතී පාපං - යාව භද්‍රං න පච්චති</p>
    <p>යදා ච පච්චතී භද්‍රං - අථ භද්‍රො භද්‍රානි පස්සතී” ති.</p>
  </div>
  <p>යන මේ ගාථාවන් දෙක වදාළහ. ඉක්බිති ඒ දිව්‍ය ස්ත්‍රිය සෝවාන් ඵලයෙහි පිහිටා සර්වඥයන් වහන්සේගේ චක්‍ර ලක්ෂණයෙන් සලකුණු වූ ශ්‍රී පාදයේ වැටී,</p>
  <p>“ස්වාමීනි, රාගයෙන් රත් වූ, ද්වේෂයෙන් නපුරු වූ, මෝහයෙන් මුළා වූ, අවිද්‍යාවෙන් අන්ධ වූ, නුඹ වහන්සේගේ ගුණ නොදන්නා වූ මා විසින් නොකිය යුත්තක් කියන ලදී. ඊට මට සමාව දුන මැනවැ” යි කියා සර්වඥයන් වහන්සේගෙන් සමාව ගෙන අනේපිඬු මහා සිටුතුමාගෙන් ද සමාව ගත්තාය.</p>
  <p>එකල්හි අනේපිඬු මහා සිටුතුමා සර්වඥයන් වහන්සේ ඉදිරියෙහි සිට තමන්ගේ ගුණ කියමින්, “ස්වාමීනි, දේවතාවිය බුද්ධෝපස්ථාන ආදිය ‘නොකරව’ යි වළක්වන්නා වූ තැනැත්තියක වීත් මා වළක්වා ගැනීමට නොහැකි වූවාය. ‘දන් නොදෙව’ යි මා වළක්වමින් සිටියදීත් මම දන් දුන්නෙමි. ස්වාමීනි, මේ මාගේ විශේෂ ගුණයක් නොවේදැ” යි ඇසූ කල්හි, සර්වඥයන් වහන්සේ සිටුතුමාට මෙසේ වදාළ සේක:</p>
  <p>“සිටුතුමනි, ඔබ වනාහි සෝවාන් වූ ආර්ය ශ්‍රාවකව අචල ශ්‍රද්ධාවෙහි පිහිටියෙහිය. නිර්මල වූ සම්‍යක් දෘෂ්ටිය ඇත්තෙහිය. එනිසා ඔබ මේ අල්පේශාක්‍ය වූ දිව්‍ය ස්ත්‍රිය වළක්වමින් සිටියදී නොවැළකුණු බව පුදුමයක් නොවන්නේය. පෙර නුවණැත්තෝ බුදුන් ලොව නූපන් කාලයෙහි නුවණ ලැබූ අවස්ථාවෙහි, කාම ලෝකයට අධිපති වූ වසවර්ති මාරයා විසින් අහසේ සිට ‘ඉදින් තොපි දන් දෙන්නේ නම් මේ නිරයේ පැසෙනවාදැ’ යි අසූ රියනක් පමණ ගැඹුර ඇති කිහිරි අඟුරු වළක් මවා පෙන්වා ‘දන් නොදෙව’ යි වළක්වන ලදුව, පොළොව පලාගෙන පැන නැගුණු පියුම් පෙත්තක් මතුපිට සිට දන් දුන්නාහුය. එය ආශ්චර්යය යි” වදාරා, අනේපිඬු මහා සිටුතුමා විසින් ආරාධනා කරන ලදුව බුදුරජාණන් වහන්සේ අතීත කතාව වදාළ සේක.</p>
  <div class="subhead">ඛදිරංගාර ජාතකය</div>
  <p>යටගිය දවස බරණැස් නුවර බ්‍රහ්මදත්ත නම් රජ කෙනෙකුන් රාජ්‍යය කරන කාලයේ පෙරුම් දම් පුරන අප මහා බෝසතාණන් වහන්සේ බරණැස් නුවර සිටු කුලයක ඉපිද අනේකප්‍රකාර වූ සැපයෙන් දිව්‍ය කුමාරයෙකු මෙන් වැඩෙමින් ක්‍රමයෙන් තරුණ බවට පැමිණ, දහසය හැවිරිදි වියේදී සියලු ශිල්පයන්හි කෙළවරට පැමිණියෝය. කුමාරයෝ පියාණන්ගේ අභාවයෙන් පසු සිටු තනතුර ලබා නුවර සතර වාසල් දොර දන්හල් සතරක් ද, නුවර මැද එකක් ද, තමාගේ ගෙදොර එකක් ද යැයි දන්හල් සයක් කරවා මහා දන් දෙති; පන්සිල් රකිති; පෙහෙවස් වසති.</p>
  <p>ඉක්බිත්තෙන් එක් දවසක් පෙරවරු වේලෙහි බෝධිසත්ත්වයන්ට නොයෙක් අග්‍ර රසයෙන් යුක්ත වූ භෝජනය පිළියෙළ වූ කල්හි, එක් පසේ බුදු කෙනෙකුන් වහන්සේ දින හතකට පසු නිරෝධ සමාපත්තියෙන් නැගී පිඬු සිඟන වේලාව සලකා, “අද මා විසින් බරණැස් නුවර සිටුතුමාගේ ගෙදොරට යෑම වටින්නේය” යි සිතා නාගවැලී දැවටු දැහැටි වළඳා, අනවතප්ත විලෙන් මුහුණ සෝදා රත් ගල්තලාව මුදුනේ සිට අඳනය ඇඳ, ඊට උඩින් පටිය බැඳ, සඟළ සිවුර පොරවා, ඍද්ධියෙන් උපන්නා වූ මැටි පාත්‍රයක් ගෙන අහසින් ගොස් බෝධිසත්ත්වයන් ආහාර අනුභව කිරීමට පිඟානට බෙදන මොහොතේම ගෙදොර වැඩ සිටි සේක.</p>
  <p>බෝධිසත්ත්වයෝ ඒ පසේ බුදුන් වහන්සේ දැකලාම ආසනයෙන් නැගී සිට ආදරය දක්වා සේවකයා දෙස බැලූහ. ඔහු විසින් “කුමක් කරම් ද ස්වාමීනි?” යි කී කල්හි, “පසේ බුදුන් වහන්සේගේ පාත්‍රය ගෙනෙව” යි කීවේය.</p>
  <p>එකෙණෙහිම පාපී වූ වසවර්ති මාරයා කම්පිත වෙමින් නැගී සිට, “මේ පසේ බුදුන් වහන්සේ අදට දින හතක් බත් නොලත් සේක. එනිසා අද බත් නොලැබුණොත් පිරිනිවන් පානා සේක. උන්වහන්සේව විනාශ කරමි; සිටුතුමාගේ දානයටත් අන්තරායක් කරමි” යි සිතා එකෙණෙහිම අවුත් මිදුල මැද අසූ රියනක් පමණ අඟුරු වළක් මැවීය.</p>
  <p>ඒ අඟුරු වළ කිහිරි අඟුරෙන් පිරුණේය. හාත්පසින් දිලිසෙන්නා වූ ගිනිදැල් ඇත්තේය. එය ගිනි ජාලාවක් මෙන් ඇවිලෙන්නේය. අවීචි මහා නරකය මෙන් බලන්නා වූ සත්ත්වයන්ට පෙනෙන්නේය. ඒ කිහිරි අඟුරු වළ මවා ඔහු අහසේ සිටියේය.</p>
  <p>පාත්‍රය ගැනීමට ගියා වූ පුරුෂයා ඒ කිහිරි අඟුරු වළ දැක මහත් වූ බියෙන් ත්‍රස්තව නතර විය. මහා බෝසතාණන් වහන්සේ ඔහු දැක, “දරුව, තෝ කුමක් නිසා නතර වූයේදැ?” යි විචාළේය.</p>
  <p>ඒ පුරුෂයා කියන්නේ, “ස්වාමීනි, මේ මිදුල මැද මහත් වූ අඟුරු වළක් ගිනිගෙන දිලිසෙන්නේය. ගිනි ජාලාවක් ලෙස ඇවිලෙන්නේය” යි කීවේය. තවද අනෙකෙක් අනෙකෙක් යැයි එන්නා වූ සියල්ලෝම බියෙන් ත්‍රස්තව වේගයෙන් පලා ගියහ.</p>
  <p>එකල බෝධිසත්ත්වයෝ මෙසේ සිතූහ: “අද මාගේ දානයට අන්තරායක් කරනු කැමතිව වසවර්ති මාරයා පැමිණ ඇති බව පෙනේ. ඒ මාරයා තමා වැනි මාරයන් සියයකිනුත්, මාරයන් දහසකිනුත් මා සොලවාලිය නොහැකි බව නොදන්නේය. අද දැන් මාරයාගේවත් මාගේවත් බලයේ මහත් බව හා ආනුභාවයේ මහත් බව දැනගනිමි.”</p>
  <p>මෙසේ සිතා සැරසූ ලෙසම බත් පිඟාන තමාම රැගෙන ගෙයින් පිටවී අඟුරු වළ අද්දර සිට අහස බලා මාරයා දැක, “තෝ කවරෙක්දැ?” යි විචාළේය.</p>
  <p>“මම වසවර්ති මාරයා ය” යි කී කල්හි, “මේ අඟුරු වළ තා විසින් මවන ලද්දේදැ?” යි ඇසුවේය.</p>
  <p>“එසේය, මා විසිනි” යි කී කල්හි, “කුමක් පිණිසදැ?” යි විචාරා, “තොපගේ දානයට අන්තරාය කරනු පිණිසත්, පසේ බුදුන් වහන්සේගේ ජීවිතයට අන්තරාය කරනු පිණිසත් කළෙමි” යි කීවේය.</p>
  <p>ඒ අසා බෝධිසත්ත්වයෝ කියන්නාහු, “මාරය, තා විසින් මාගේ අන්තරායක්වත්, පසේ බුදුන් වහන්සේගේ ජීවිතයට අන්තරායක්වත් මම කොටලිය නොදෙමි. අද දැන් මගේවත් තාගේවත් බල මහත් නියාව දකිමි” යි කියා මහා බෝසතාණන් වහන්සේ දැඩි වූ අධිෂ්ඨානයෙන් බත් පිඟාන ගෙන අඟුරු වළ මත්තට පැන්නාහ.</p>
  <div class="image-placeholder" data-prompt="Masterpiece, Ancient South Asian painting style, No Frame, No Cracks, No Fading, high quality, sharp focus. Action shot: The Bodhisattva, a noble figure with golden skin, white robes, and a top knot, stands on top of a seven-layered golden lotus flower that has appeared inside a massive pit of glowing red acacia embers. He is holding a bowl of food. pollen from that lotus flower swirled up into the air and covered the Bodhisatta’s entire body, from the crown of his head downwards, as if he were smeared with gold dust. In the sky, a dark, shadowy Mara watches menacingly. On the other side of the pit, a serene Paccekabuddha stands waiting with an alms bowl. Background features a detailed ancient courtyard architecture with terrified onlookers fleeing. Dramatic lighting from the fire illuminating the Bodhisattva's calm face.">
    <img src="../jathaka-images/49_img_1.jpeg" class="story-image" alt="Story Illustration">
    <span class="img-label">[බෝසතාණන් වහන්සේ ගිනි අඟුරු වළට පනින විට නෙළුම් මලක් පැන නැගීම]</span>
  </div>
  <p>එකෙණෙහිම අසූ රියනක් පමණ ගැඹුර ඇති අඟුරු වළ මතුපිට, ඒ මත හටගත්තා වූ රේණු ගැබ් හතකින් යුත් මහා නෙළුම් මලක් උඩට නැගී බෝධිසත්ත්වයන්ගේ දෙපය පිළිගත්තේය. ඒ නෙළුම් මලෙන් නැලියක් පමණ රේණු අහසට කරකැවී නැගී මහා බෝසතාණන් වහන්සේගේ හිස් මුදුනේ සිට මුළු ශරීරයම රන් කුඩෙන් තැවරුවාක් මෙන් කළේය.</p>
  <p>එකෙණෙහි මහා බෝසතාණන් වහන්සේ නෙළුම් මල මත සිට නොයෙක් අග්‍ර රසයෙන් යුක්ත වූ භෝජනය පසේ බුදුන් වහන්සේගේ පාත්‍රයට පිළිගැන්වූහ. පසේ බුදුන් වහන්සේ ආහාරය පිළිගෙන අනුමෝදනා ධර්ම දේශනා කොට, පාත්‍රය අහසට දමා මහ ජනයා බලා සිටියදීම අහසට පැන නැගී පස්වණක් වලාකුළු මඩිමින් හිමාලය වනයට වැඩි සේක. වසවර්ති මාරයාත් පරාජය වී දොම්නසට පැමිණ තමන් වසන්නා වූ ස්ථානයටම ගියේය.</p>
  <p>බෝධිසත්ත්වයෝ නෙළුම් මල මත සිට මහ ජනයාට දන් දීම හා සිල් රැකීමේ ගුණ වර්ණනා කිරීමෙන් ධර්ම දේශනා කොට, මහ ජනයා විසින් පිරිවරන ලදුව තමන්ගේ ගෙටම වැද දිවි ඇති තාක් දානාදී වූ පින්කම් කොට කර්මානුරූපව මියගොස් පරලොව ගියහ.</p>
  <p>ශාස්තෘ වූ බුදුරජාණන් වහන්සේ, “සිටුතුමනි, යම් බඳු වූ තෙපි සෝවාන් මාර්ගය ලබා සිටිද්දී දේවතාවිය විසින් දැන් සොලවාලීමට අපොහොසත් වූවාහුය යන යමෙක් ඇත්නම්, එය ආශ්චර්යයක් නොවන්නේය. පෙර නුවණැත්තන් විසින් කළ දෙයම ආශ්චර්යය වන්නේය” යි මේ ධර්ම දේශනාව ගෙනහැර දක්වා, පූර්වාපර සන්ධි ගළපා මේ ඛදිරංගාර ජාතකය නිමවා වදාළ සේක.</p>
  <p>“එසමයෙහි පසේ බුදුහු එහිම පරිනිර්වාණය කළෝය. වසවර්ති මාරයා පරදවා පියුම් පෙත්ත මත සිට පසේ බුදුන්ට බත් පිඟාන පිළිගැන්වූ බරණැස් නුවර සිටුතුමා නම් සම්බුදු රජ වූ මම ම වෙමි” යි තමන් වහන්සේ දක්වා වදාළ සේක.</p>
  <nav class="bottom"><a class="button prev" href="3-39.html"><i class="material-icons">arrow_back</i>39. නන්ද ජාතකය</a><a class="button next" href="3-41.html">41. ලෝසක ජාතකය <i class="material-icons">arrow_forward</i></a></nav>
</div>
    </div>
    <div id="toast"></div>
    <script src="../common/jquery-3.4.1.min.js"></script>
    <script src="../common/clipboard.min.js"></script>
    <script src="../common/book.js"></script>
</body>
</html>