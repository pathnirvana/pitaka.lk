<!DOCTYPE html>
<html>
<head>
    <meta charset="UTF-8">
    <title>73. සච්චංකිර ජාතකය - පන්සිය පණස් ජාතකය</title>
    <meta name="description" content="පන්සිය පණස් ජාතකය - වේරගොඩ අමරමෝලි හිමි">
    <meta property="og:type" content="article">
    <meta property="og:title" content="73. සච්චංකිර ජාතකය - පන්සිය පණස් ජාතකය"> <!--For facebook link previews -->
    <meta property="og:image" content="https://pitaka.lk/books/common/og-books-500x300.png">
    <meta property="og:image:type" content="image/png">
    <meta property="og:image:width" content="500">
    <meta property="og:image:height" content="300">
    <meta name="viewport" content="width=device-width, initial-scale=1">
    <meta name="apple-mobile-web-app-capable" content="yes">
    <meta name="mobile-web-app-capable" content="yes">
    <link rel="icon" type="image/png" sizes="96x96" href="../common/favicon-96x96.png">
    <link rel="stylesheet" href="../common/book.css"/>
</head>
<body>
    <div book-folder="pansiya-panas-jathaka" style="width: 100%; max-width: 800pt; margin: 0pt auto; height: 100%; display: flex; flex-flow: column; align-content: center;">
        <div class="content">
  <nav class="top"><a class="button" href="../index.html"><i class="material-icons">home</i></a><i class="material-icons">navigate_next</i><a class="button" href="index.html#3-73"><i class="material-icons">toc</i>පන්සිය පණස් ජාතකය</a><i class="material-icons">navigate_next</i><a class="button" href="3.html">ජාතක කථා</a></nav>
  <div class="heading-bar">
    <h2>73. සච්චංකිර ජාතකය</h2><i class="material-icons star-icon undefined" data-bookmark="{&quot;ids&quot;:[3,73],&quot;headings&quot;:[&quot;ජාතක කථා&quot;,&quot;73. සච්චංකිර ජාතකය&quot;],&quot;book&quot;:{&quot;name&quot;:&quot;පන්සිය පණස් ජාතකය&quot;,&quot;folder&quot;:&quot;pansiya-panas-jathaka&quot;}}">star_outline</i><i class="material-icons share-icon" file-name="3-73.html">share</i>
  </div>
  <p>තවද එක් සමයක ශාක්‍ය කුලයට පහනක් බඳු වූ තිලෝගුරු බුදුරජාණන් වහන්සේ වේළුවනාරාමයෙහි වැඩ වසන සේක. උන්වහන්සේ තමන් වහන්සේ මැරීමට උත්සාහ කිරීම අරභයා මේ ජාතකය වදාළ සේක.</p>
  <p>භික්ෂු සංඝයා වහන්සේ දම්සභා මණ්ඩපයෙහි රැස්ව හිඳ, “ඇවැත්නි, දේවදත්ත ස්ථවිරයෝ සර්වඥයන් වහන්සේගේ ගුණ නොදනිති, උන්වහන්සේ මැරීමට උත්සාහ කරති” යි දේවදත්ත ස්ථවිරයන්ගේ නුගුණ කියමින් උන් කල්හි, ශාස්තෘ වූ බුදුරජාණන් වහන්සේ දම්සභා මණ්ඩපයට වැඩම කළ සේක.</p>
  <p>“මහණෙනි, මා එන්නට පෙර කවර නම් කථාවකින් යුක්තව උන්නුදැ?” යි උන්වහන්සේ විචාළ සේක. “මෙනම් කථාවකින් යුක්තව උන්නෙමු” යි භික්ෂූන් කී කල්හි, “මහණෙනි, දේවදත්ත ස්ථවිරයෝ මට වධ දීමට උත්සාහ කළේ දැන් පමණක් නොවේ, පෙරත් උත්සාහ කළෝමය” යි වදාරා අතීත කථාව ගෙනහැර දැක්වූ සේක.</p>
  <div class="subhead">දුෂ්ට කුමාරයා සහ කුමන්ත්‍රණය</div>
  <p>යටගිය දවස බරණැස් නුවර බ්‍රහ්මදත්ත නම් රජකෙනෙකු රාජ්‍යය කරන කල්හි, ඒ රජුගේ ‘දුෂ්ට කුමාර’ නම් පුත්‍රයෙක් විය. හෙතෙම රළුය, පරුෂය, සැඩය, විෂයක් හා සමානය. ඔහු නොබැන, පහර නොදී කිසි කෙනෙකු හා කථා නොකරන්නේය. ඒ කුමාර තෙමේ ඇතුළත ජනයාටත්, පිටත ජනයාටත් ඇසට වැටුණු රොඩ්ඩක් මෙන් ද, කෑමට පැමිණි යක්ෂයෙකු මෙන් ද අප්‍රිය වන්නේය; භිය උපදවන්නේය.</p>
  <p>ඒ කුමාර තෙමේ එක් දවසක් ගංගාවෙහි දිය ක්‍රීඩා කරනු පිණිස මහ පිරිවරින් යුතුව ගං ඉවුරට ගියේය. එකෙණෙහි මහත් වූ මේඝයක් නැගී ආවේය. සියලු දිශාවන් අන්ධකාර විය. ඒ කුමාර තෙමේ දාස කම්කරුවන්ට කතා කොට, “සගයෙනි, මෙසේ එව, මා කැඳවාගෙන ගංගා මධ්‍යයට ගෙන ගොස් නහවා ගෙනෙව” යි කීවේය.</p>
  <p>ඒ බස් ඇසූ දාස කම්කරුවෝ ඒ කුමාරයා ගංගා මධ්‍යයට ගෙන ගොස්, “රජ්ජුරුවන් වහන්සේ අපට කුමක් කරනු ඇද්ද? මේ පාපී වූ පුරුෂයා මෙතැනම මරන්නෙමු” යි මන්ත්‍රණය කොට, “කාලකණ්ණිය, මෙසේ එව” යි කියා ඔහු දියට දමා ගොඩට විත් ගං ඉවුරෙහි සිටියහ.</p>
  <p>“කුමාරයෝ කොහිදැ?” යි විචාළ කල්හි, “අපි කුමාරයන් නුදුටුවෙමු, වැසි නැගුනු බව දැක දියේ කිමිදී ඉදිරියෙන් ආයේ වන්නට ඇතැ” යි කියා ඇමතිවරු රජු සමීපයට ගියහ.</p>
  <p>“රජ්ජුරුවෙනි, කුමාරයා කොහිදැ?” යි රජු විචාළේය. එවිට ඔවුහු, “ස්වාමීනි, නොදන්නෙමු. වැසි නැගුනු කල්හි ඉදිරියෙන් ආයේ වන්නට ඇතැයි සිතා අපි ආවෙමු” යි කීහ.</p>
  <p>එබස් ඇසූ රජු, “වාසල් දොර හරවා ගං ඉවුරට ගොස් පරීක්ෂා කරව” යි නියෝග කළේය. ඔවුහු ඒ ඒ තැන බැලූ නමුත් කිසිවෙක් කුමාරයා නුදුටුවේය.</p>
  <div class="subhead">ගංවතුර සහ අසරණ වූවෝ</div>
  <p>ඒ කුමාරයා මේඝයෙන් අන්ධකාරව වැසි වසින්ට පටන් ගත් කල්හි, දියේ ගසාගෙන යන්නා වූ එක් දඬු කඩක් දැක, එහි එල්ලී මරණ බියෙන් තැතිගෙන හඬ හඬා ගසාගෙන යයි.</p>
  <p>එකල බරණැස් නුවර වැසි එක් සිටු පුත්‍රයෙක්, ගං ඉවුරෙහි සතළිස් කෝටියක් ධනය නිධන් කොට තැබූ වස්තු ලෝභයෙන්, ඒ නිධානය සමීපයෙහි සර්පයෙක්ව උපන්නේය. අනික් සිටු පුත්‍රයෙක් ඒ මහා ගංගා ප්‍රවාහ ප්‍රදේශයෙහි තිස් කෝටියක් ධනය නිධන් කොට, ධන තෘෂ්ණාවෙන් එහිම මීයෙක්ව උපන්නේය. ඔවුන් දෙදෙනා වසන්නා වූ ස්ථානයට ගංවතුර ගැලුවේය. ඔහු දෙදෙනා දියට වැටී ගඟ හරහා පීනාගෙන ගොස්, ඒ රාජ කුමාරයා එල්බගෙන යන්නා වූ දඬුකඩ සමීපයට පැමිණ, දෙදෙනාම එහි දෙකෙළවරට නැගී කඳපිට වැතිර ගත්තාහුය.</p>
  <p>තවද එම ගං ඉවුරෙහි එක් දිඹුල් රුකක් ඇත. එහි ගිරා පැටවෙක් වසන්නේය. ඒ වෘක්ෂයත් දියෙන් ඉදිරී ගඟ මතුපිටට වැටුණේය. ගිරා පැටවා වැසි වසින්ට පටන් ගත් කල්හි ඉගිලී පලා යා නොහැකිව, එම දඬු කඩෙහිම එක් පසක හුන්නේය. මෙසේ සතර දෙනා එක්ව ගංවතුරේ ගසාගෙන යන්නාහුය.</p>
  <div class="subhead">තාපසතුමාගේ මහා කරුණාව</div>
  <p>එකල්හි අප මහබෝසතාණෝ කාසිරට ප්‍රසිද්ධ වූ බ්‍රාහ්මණ වංශයෙහි ඉපිද, වැඩිවිය පැමිණ, ඍෂි ප්‍රව්‍රජ්‍යාවෙන් පැවිදිව, ඒ ගඟේ වක් වූ තැනක පන්සලක් කොටගෙන වාසය කරන්නාහුය. ඒ මහ බෝසතාණෝ මධ්‍යම රාත්‍රි වේලෙහි සක්මන් කරන්නාහු, ඒ රාජ කුමාරයාගේ බලවත් වූ බැගෑපත් හැඬීම අසා මෙසේ සිතූහ: “මෙබඳු වූ මෛත්‍රී කරුණාවෙන් යුක්ත වූ තාපසයෙකු බලා සිටියදී මේ පුරුෂයාගේ මරණය සුදුසු නොවෙයි. දියෙන් ගොඩගෙන ඔහුට ජීවිත දානය දෙමි.”</p>
  <p>මෙසේ සිතා මහබෝසතාණෝ ඔහුට, “බිය නොවව” යි කියා අස්වසා, ගඟට බැස දිය හරහා පීනාගෙන ගොස්, ඒ දඬුකඩ එක් කෙළවරක් අල්වාගෙන ඇද්දේය. නාග බල ඇති ශක්ති සම්පන්න වූ මහ බෝසතාණෝ එක වේගයෙන්ම ගං ඉවුරට පැමිණ, කුමාරයා ඔසවා ගෙන ගොස් ගොඩ සිටුවා, ඒ නාග සර්පාදීනුත් ගොඩනංවා පන්සලට ගෙන ගියහ.</p>
  <p>එහිදී ගිනි මොළවා, “මේ සර්පාදීහු තිරිසන් හෙයින් වඩා දුර්වල වෙත්” යයි සිතා, පළමු කොට ඔවුන් ගිනි තප්පවා සිත සන්සිඳුවා, ආහාර දෙන විටද පළමු කොට සර්පාදීන්ටම දී පසුව රාජ කුමාරයාට ඵලාඵල දුන්නාහුය.</p>
  <p>එකල රාජකුමාරයා, “මේ කූට තාපසයා මා රාජ කුමාරය යි නොසිතා තිරිසනුන්ට සත්කාර සම්මාන කොට ඔවුන් උසස් කොට සලකන්නේය” යි සිතා බෝධිසත්ත්වයන් කෙරෙහි තරහ බැඳ ගත්තේය.</p>
  <div class="image-placeholder" data-prompt="Masterpiece, Full screen, Full bleed, Edge to edge, Pristine Ancient South Asian painting style, Vibrant colors, high quality, sharp focus. Action shot in a raging river with dark stormy atmosphere clearing up. The Bodhisattva (Golden skin, white robes, top knot, strong physique) is in the water, forcefully pulling a large wooden log towards the riverbank. Clinging desperately to the log are a terrified Prince soaked in water, a Snake, a Rat, and a Parrot. Dramatic lighting highlighting the Bodhisattva's compassionate effort and the fear on the faces of the Prince and animals.">
    <img src="../jathaka-images/82_img_1.jpeg" class="story-image" alt="Story Illustration">
    <span class="img-label">මහබෝසතාණන් වහන්සේ කුමාරයා, සර්පයා, මීයා සහ ගිරවා ගංවතුරෙන් බේරා ගැනීම.</span>
  </div>
  <div class="subhead">සතුන්ගේ කෘතගුණ සහ කුමාරයාගේ වංචාව</div>
  <p>ඉක්බිත්තෙන් කීප දවසක් ගිය කල්හි, හැමදෙනාගේම ඇඟබල ඇති වී ගංවතුරත් බැස ගිය කල්හි, සර්පයා තාපසයන් වැඳ මෙසේ කීවේය: “ස්වාමීනි, නුඹ වහන්සේ විසින් මට බොහෝ උපකාර කරන ලදී. මම වූ කලී දිළිඳු වූ එකෙක් නොවෙමි. අසවල් තැන මාගේ සතළිස් කෝටියක් ධනය නිධන් කොට තිබෙන්නේය. නුඹ වහන්සේට වස්තුවෙන් ප්‍රයෝජනයක් ඇති කල්හි, ඒ සියළු ධනය නුඹ වහන්සේට දෙන්ට සමර්ථයෙමි. ඒ ස්ථානයට නුඹ වහන්සේ අවුත් ‘දීර්ඝය’ යි කියා හඬගැසුව මැනවැ” යි කියා ගියේය.</p>
  <p>මීයාත් එසේම තාපසයන්ට වස්තුවෙන් පවරා, “අසවල් තැන සිට ‘මූසිකය’ යි කියා කැඳවුව මැනවැ” යි කියා ගියේය. ගිරවා වූ කලී තාපසයන්ට වැඳ කියන්නේ, “ස්වාමීනි, නුඹ වහන්සේ විසින් බොහෝ උපකාර කරන ලද්දේය. මට වස්තු නැත. නුඹ වහන්සේට රත් ඇල් සහලෙන් ප්‍රයෝජනයක් ඇති කල්හි, අසවල් තැන මා වසන්නා වූ තැනට අවුත් ‘සුව පෝතකය’ යි කියා අඬගැසුව මැනව. එකල මම මාගේ නෑයන්ට කියා නොයෙක් සිය ගණන් ගැල් පුරණ පමණ රත් ඇල් සහල් ගෙන දෙන්ට සමර්ථයෙමි” යි කියා ගියේය.</p>
  <p>රාජ කුමාරයා වනාහි මිත්‍ර ද්‍රෝහී බැවින් කිසිවක් නොකියාම, “ඒ බෝධිසත්ත්වයන් තමන් සමීපයට ආ කල මරමියි” සිතාගෙන, “ස්වාමීනි, මා රාජ්‍යයෙහි පිහිටි කල්හි වැඩිය මැනවැ, මම නුඹ වහන්සේට සිවුපසයෙන් උපස්ථාන කෙරෙමි” යි බොරුවට කියා ගියේය.</p>
  <div class="subhead">කෘතගුණ පරීක්ෂාව</div>
  <p>ඒ රාජ කුමාරයාත් නුවරට ගොස් නොබෝ කලෙකින්ම රාජ්‍යයෙහි පිහිටියේය. බෝධිසත්ත්වයෝ රාජ කුමාරාදීන්ගේ සිත් පරීක්ෂා කෙරෙමියි සිතා, පළමුකොට සර්පයා සමීපයට ගොස් නුදුරු තැනක සිට, “දීර්ඝය” යි කියා අඬගැසූ සේක. දීර්ඝයා එක වචනයෙන්ම නික්ම අවුත් බෝධිසත්ත්වයන්ට වැඳ, “කිමෙක්ද ස්වාමීනි, මෙතන සතළිස් කෝටියක් ධනය ඇත. ඒ සියළු වස්තුවම රැගෙන ගිය මැනවැ” යි කීය. බෝධිසත්ත්වයෝ, “එසේ වී නම් තිබුණාවේ, මට කාරියක් පැමිණි කල ගන්නෙම් වේදැ” යි වදාරා සර්පයා නවත්වා, මීයා සමීපයට ගොස් අඬගෑවාහුය.</p>
  <p>ඒ මූසිකයාත් එපරිද්දෙන්ම පිළිපන්නේය. බෝධිසත්ත්වයෝ ඔවුන් නවතා ගිරා පෝතකයා සමීපයට ගොස් “සුවපෝතකය” යි අඬගෑවෝය. ඒ ගිරවාත් එක වචනයෙන්ම ගස අතු අගින් බැස බෝධිසත්ත්වයන් වැඳ, “ස්වාමීනි කිමෙක්ද? මාගේ නෑයන්ට කියා හිමාලය වන ප්‍රදේශයෙන් නුඹ වහන්සේට ස්වයංජාත හැල් සහල් ගෙන්වමිදැ?” යි විචාළේය. බෝධිසත්ත්වයෝ, “ප්‍රයෝජනයක් ඇති කල්හි දන්වන්නෙම් වේදැ” යි ඔහුද වළක්වා, “දැන් රජු පරීක්ෂා කරමියි” සිතා ගොස් රාජ උද්‍යානයෙහි වැස, දෙවෙනි දවස් ආකල්පිත සමෘධි ඇතිව පිඬුසිඟන්නා වූ වතින් නුවරට පිවිසුනාහ.</p>
  <div class="subhead">මිත්‍රද්‍රෝහී රජුගේ නියෝගය</div>
  <p>එකෙණෙහි ඒ මිත්‍ර ද්‍රෝහී රජ, සරහා පිළියෙළ කරන ලද ඇත් කඳ මත්තට නැගී මහත් වූ පෙරහැරින් නුවර පැදකුණු කරමින් සිටියේය. ඒ රජ ඇත්කඳ මත හිඳ බෝධිසත්ත්වයන් දුරදීම දැක, “මේ කූට තපසයා මා සමීපයේ වළඳ වළඳා වසනු කැමතිව ආයේය. ඒ කාලකණ්ණියා යම්තාක් පිරිස් මධ්‍යයෙහි තමා මට කළ ගුණ ප්‍රකාශ කෙරේ නම් එය මට නපුරකි; ඊට පළමු කොටම ඔහුගේ හිස කප්පවමි” යි සිතා රාජ පුරුෂයන් දෙස බැලුවේය.</p>
  <p>රාජපුරුෂයෝ, “ස්වාමීනි, කුමක් කරමුදැ?” යි කී කල්හි, රජ තෙමේ මෙසේ විධාන කළේය: “මේ කූට තාපසයා මාගෙන් කිසිවක් ඉල්ලනු කැමතිව ආයේ යැයි සිතමි. ඒ කාලකණ්ණි තාපසයා මා දෙස බැලීමට ඉඩ නොදී, ඔහු අල්වාගෙන පිටිතල හයා බැඳ, සතරමං සන්ධියක් පාසා මර මරා නුවරින් පිටත් කොට, දංගෙඩියෙහිදී ඔහුගේ හිස කපා මිනිය ගෙන ගොස් දමාපියව.”</p>
  <p>ඒ රාජපුරුෂයෝ “රජු කී බස් යහපතැ” යි පිළිගෙන ගොස්, නිරපරාධ වූ මහ බෝසතාණන් බැඳගෙන, සතරමං සන්ධියේදී පහර දෙමින් දංගෙඩිය වෙත ගෙන යන්නට පටන් ගත්තාහුය.</p>
  <div class="subhead">සත්‍යය හෙළි වීම</div>
  <p>බෝධිසත්ත්වයෝ පහර කෑ සෑම තැනකදීම “මෑනියෙනි, පියාණෙනි” යයි නොකියාම, නොහඬා, නිර්භීතව මෙසේ කියන්නාහුය: “මේ ලෝකයෙහි සමහර නුවණැති සත්ත්ව කෙනෙක් දියෙන් ගොඩ දමන ලද වියලි දණ්ඩක් දියෙන් ගොඩනගාලීම ශ්‍රේෂ්ඨ යැයි කියන්නාහු වී නම්, ඒ උත්තම ප්‍රාඥ පුරුෂයෝ සැබවක්ම කියති.”</p>
  <p>“කවර කාරණයකින්ද? ඒ දියෙන් නැගු දඬුකඩ බත් ආදිය පිසීමටත්, සීතලෙන් පීඩිත වූ සත්ත්වයන්ට සීතල දුරු කරන්ටත්, අන්‍ය වූ සර්පාදීන්ගෙන් වන්නා වූ උපද්‍රව දුරු කරන්ටත් උපකාර වන්නේය. නමුත් සමහර මිත්‍ර ද්‍රෝහී වූ, අකෘතඥ වූ, පාපී වූ පුරුෂයෙකු දියෙන් යන කල්හි අතින් අල්වා දියෙන් ගොඩනගාලීම යහපත් නොවන්නේය. ඒ එසේ වේද? මේ පාපී වූ පුරුෂයා දියෙන් ගොඩ නගා ගොඩලා මම මටම දුක් පමුණුවා ගත්තෙම් වෙමි.” බෝධිසත්ත්වයෝ තමන්ට ගැසූ ගැසූ තැනදී මේ කාරණය කීවාහුය.</p>
  <p>එබස් අසා එතැනට රැස් වූ මනුෂ්‍යයන්ගෙන් යම් කෙනෙක් නුවණැත්තෝ වූ නම්, ඔහු මෙසේ කීවාහුය: “කිමෙක්ද? පින්වත් වූ තාපසයෙනි, තොප විසින් අපගේ රජ්ජුරුවන් වහන්සේට කළ කිසි ගුණයක් ඇද්දැ?” යි විචාළෝය.</p>
  <p>බෝධිසත්ත්වයෝ එපවත් අසා කියන්නාහු, “මම මොහු මහවතුරෙන් ගසාගෙන යන විට ගොඩනගා, මම මටම දුක් කරගත්තෙමි. ඒකාන්තයෙන් පුරාතනයෙහි නුවණැත්තන් කී දෙය නොකෙළෙමියි සිතා මෙසේ කියමි” යි කීවාහුය.</p>
  <div class="subhead">පාපී රජුගේ අවසානය සහ නව රජු</div>
  <p>එබස් අසා ක්ෂත්‍රිය බ්‍රාහ්මණාදීන් හා නුවරවාසීහු, “මේ මිත්‍ර ද්‍රෝහී වූ රජ තෙමේ මෙබඳු ගුණ සම්පන්න වූ, තමන්ට ජීවිත දානය දුන්නා වූ තපස්වීන්ගේ ගුණ පමණකුත් නොදනිති. මුන් නිසා අපට වන යහපතක් නම් කොයින්ද? එසේ හෙයින් මොහු අල්වා ගනු” යි කිපී, වටින් එක්ව කැට මුගුරු අඩයට ආදී පහරින් ඇත් කඳ මස්තකයෙහිම රජු මරා ජීවිතක්ෂයට පමුණුවා, දෙකකුල් අල්වා ඇදගෙන ගොස් අගලකට දමා, මහ බෝසතාණන් අභිෂේක කොට රාජ්‍යයෙහි පිහිටවූහ.</p>
  <p>ඒ මහ බෝසතාණෝ දැහැමෙන් රාජ්‍යය කරන්නාහු, එක් දවසක් සර්පාදීන් පරීක්ෂා කරනු කැමතිව මහ පිරිවරින් සර්පයා වසන තැනට ගොස් “දීර්ඝය” යි කියා අඬගැසූහ. එවිට සර්පයා අවුත් වැඳ, “ස්වාමීනි නුඹ වහන්සේ මේ වස්තුව ගත මැනවැ” යි කීය. රජ්ජුරුවෝ සතළිස් කෝටියක් වස්තුව අමාත්‍යයන්ට පාවා දී, මීයා සමීපයට ගොස් “මූසිකය” යි කියා අඬගැසූ සේක. ඒ මීයාත් එබස් අසා අවුත් තිස් කෝටියක් වස්තුව පාවා දුන්නේය.</p>
  <p>රජ්ජුරුවෝ ඒ වස්තුව අමාත්‍යයන්ට පාවාදී ගිරවා වසන තැනට ගොස් “සුව පෝතකය” යි අඬගෑහ. ගිරවාත් ඒ අසා අවුත් දෙපය වැඳ, “කිමෙක්ද? ස්වාමීනි, රත්හැල් ගෙනෙම්දැ?” යි කීය. රජ්ජුරුවෝ, “ඇල්සාලෙන් ප්‍රයෝජනයක් ඇති කල්හි ගෙන්වාගනිමි” යි, “අපි යමු” යි කියා සැත්තෑ කෝටියක් වස්තුව හා සමග තුන්දෙනාම කැඳවාගෙන නුවරට ගොස්, ප්‍රාසාදයෙහි මතුමහල් තලයට නැගී වස්තු සංග්‍රහ කොට තැබූහ.</p>
  <p>ඉන්පසු සර්පයාට විසීම පිණිස රන් නලයක් කරවා, මීයාට විසීම පිණිස ස්ඵටික මාණික්‍යමය වූ ගුහාවක් කරවා, ගිරවාට විසීම පිණිස රන්මැදිරියක් කරවා දුන්හ. සර්පයාට හා ගිරවාට ආහාර පිණිස දවසක් පාසා රන්තට්ටුවේ මී පැණි හා විලඳ ලවා දී, මීයාට ආහාර පිණිස සුවඳ ඇල් සහල් රන්තට්ටුවේ මී පැණි ලවා දී ඔවුන් තුන්දෙනාට සංග්‍රහ කොට දානාදී වූ පින්කම් කළාහුය. මෙසේ සතර දෙනාම දිවි ඇති තෙක් සමගිව සතුටුව වැස ජීවිතාන්තයෙහි කම් වූ පරිද්දෙන් මිය පරලොව ගියාහුය.</p>
  <div class="subhead">සච්චංකිර ජාතක නිදානය</div>
  <p>ශාස්තෘ වූ බුදුරජාණන් වහන්සේ, “මහණෙනි, දේවදත්ත ස්ථවිරයෝ මට වධ දීමට උත්සාහ කළේ දැන් පමණක් නොවේ, පෙරත් වධයට උත්සාහ කළෝම වේදැ” යි මේ ධර්ම දේශනාව ගෙනහැර දක්වා වදාරා, පූර්වාපර සන්ධි ගලපා මේ ‘සච්චංකිර ජාතකය’ නිමවා වදාළ සේක.</p>
  <p>“එසමයෙහි දුෂ්ට වූ රජ්ජුරුවෝ නම් දැන් දේවදත්ත ස්ථවිරයෝය. සර්පයා නම් ශාරීපුත්‍ර ස්ථවිරයෝය. මීයා නම් මෞද්ගල්‍යාන ස්ථවිරයෝය. ගිරවා නම් ආනන්ද ස්ථවිරයෝය. පසුව රාජ්‍යය කළ ධාර්මික රජ්ජුරුවෝ නම් තිලෝගුරු සම්‍යක් සම්බුදු රජු වූ මම්ම වේදැ” යි තමන් වහන්සේ දක්වා වදාළ සේක.</p>
  <nav class="bottom"><a class="button prev" href="3-72.html"><i class="material-icons">arrow_back</i>72. සීලව නාගරාජ ජාතකය</a><a class="button next" href="3-74.html">74. රුක්ඛ ධම්ම ජාතකය <i class="material-icons">arrow_forward</i></a></nav>
</div>
    </div>
    <div id="toast"></div>
    <script src="../common/jquery-3.4.1.min.js"></script>
    <script src="../common/clipboard.min.js"></script>
    <script src="../common/book.js"></script>
</body>
</html>