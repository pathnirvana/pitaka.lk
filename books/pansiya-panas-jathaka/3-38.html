<!DOCTYPE html>
<html>
<head>
    <meta charset="UTF-8">
    <title>38. බක ජාතකය - පන්සිය පණස් ජාතකය</title>
    <meta name="description" content="පන්සිය පණස් ජාතකය - වේරගොඩ අමරමෝලි හිමි">
    <meta property="og:type" content="article">
    <meta property="og:title" content="38. බක ජාතකය - පන්සිය පණස් ජාතකය"> <!--For facebook link previews -->
    <meta property="og:image" content="https://pitaka.lk/books/common/og-books-500x300.png">
    <meta property="og:image:type" content="image/png">
    <meta property="og:image:width" content="500">
    <meta property="og:image:height" content="300">
    <meta name="viewport" content="width=device-width, initial-scale=1">
    <meta name="apple-mobile-web-app-capable" content="yes">
    <meta name="mobile-web-app-capable" content="yes">
    <link rel="icon" type="image/png" sizes="96x96" href="../common/favicon-96x96.png">
    <link rel="stylesheet" href="../common/book.css"/>
</head>
<body>
    <div book-folder="pansiya-panas-jathaka" style="width: 100%; max-width: 800pt; margin: 0pt auto; height: 100%; display: flex; flex-flow: column; align-content: center;">
        <div class="content">
  <nav class="top"><a class="button" href="../index.html"><i class="material-icons">home</i></a><i class="material-icons">navigate_next</i><a class="button" href="index.html#3-38"><i class="material-icons">toc</i>පන්සිය පණස් ජාතකය</a><i class="material-icons">navigate_next</i><a class="button" href="3.html">ජාතක කථා</a></nav>
  <div class="heading-bar">
    <h2>38. බක ජාතකය</h2><i class="material-icons star-icon undefined" data-bookmark="{&quot;ids&quot;:[3,38],&quot;headings&quot;:[&quot;ජාතක කථා&quot;,&quot;38. බක ජාතකය&quot;],&quot;book&quot;:{&quot;name&quot;:&quot;පන්සිය පණස් ජාතකය&quot;,&quot;folder&quot;:&quot;pansiya-panas-jathaka&quot;}}">star_outline</i><i class="material-icons share-icon" file-name="3-38.html">share</i>
  </div>
  <div class="subhead">වර්තමාන කතාව: සිවුරු මසන භික්ෂුව සහ පිටිසර භික්ෂුව</div>
  <p>තවද ලෝකස්වාමී වූ තිලෝගුරු බුදුරජාණන් වහන්සේ ජේතවන විහාරයෙහි වැඩ වසන සමයෙහි ‘චීවර වඩ්ඪකී’ නම් භික්ෂූන් වහන්සේ කෙනෙකු අරබයා මේ ජාතකය වදාරන ලදී.</p>
  <p>ඒ කෙසේ ද? යත්:</p>
  <p>දෙව්රම් වෙහෙර වැඩවසන එක් භික්ෂූන් වහන්සේ කෙනෙක් රෙදි කඩ කැපීම්, ගෙත්තම් කිරීම් ආදියෙහි ඉතා දක්ෂ සේක. එසේ හෙයින් උන්වහන්සේට ‘චීවර වඩ්ඪකී’ යයි නමක් විය. උන්වහන්සේ දිරා ගිය රෙදි කැබලි ගෙන, තම හස්ත කර්මාන්ත කුසලතාව දක්වා, සිවුරු ගෙත්තම් කොට, පඬු පොවා ඉතා අලංකාර ලෙස සුරැකිව තබන සේක.</p>
  <p>සිවුරු ගෙත්තම් කිරීමට නොදන්නා භික්ෂූන් වහන්සේලා අලුත් අලුත් රෙදි උන්වහන්සේ වෙත ගෙන ගොස්, “මේ රෙදි කඩ කපා දුන මැනවැ” යි කියන සේක. එකල ඒ මහණ තෙම රෙදි කැබලි කපා ගෙත්තම් කරන සේක් මෙන් පෙන්වා කල් යවන්නේ ය.</p>
  <p>ඉක්බිති උන්වහන්සේ, “මා විසින් පළමුව සකසා තැබූ සිවුරු ඇතැයි” කියා අර භික්ෂූන්ගේ අලුත් රෙදි තමා ගෙන, තමන් සකසා තැබූ දිරාගිය රෙදිවලින් කළ සිවුරු ඒ භික්ෂූන්ට දෙන සේක. ඒ භික්ෂූන් ඒ සිවුරු පොරවා මඳක් කිළුටු වූ කල්හි උණු පැන්වල දමා සෝදන සේක. එකල්හි ඒ ඒ තැන දිරා ගිය තැන් පෙනෙන්නට ගන්නේ ය. උන්වහන්සේලා බොහෝ සෙයින් කලකිරෙන සේක. මෙසේ පැමිණි පැමිණි භික්ෂූන් වහන්සේලාගෙන් අලුත් රෙදි ගෙන, දිරාගිය සිවුරු දී වංචා කරන බව බොහෝ තැන්හි ප්‍රකාශ වූයේ ය.</p>
  <p>මුන්වහන්සේ පරිද්දෙන්ම පිටිසරත් එක් මහණෙක් වූයේ ය. ඒ මහණ තෙම දෙව්රම් වෙහෙර තමා මෙන්ම වංචා දන්නා එක් භික්ෂුවක් ඇතැයි යන්න අසා සිතනුයේ, නුවරවාසී වූ “ඒ භික්ෂුව රවටන්නට වුව මැනවැ” යි සිතා, ඉතා දිරාගිය රෙදිවලින් සිවුරක් කොට, එය යහපත් කොට පඬු පොවා, ඒ සිවුර පොරවාගෙන දෙව්රම් වෙහෙරට ගිය සේක.</p>
  <p>අනික් මහණ (ජේතවන වාසී වංචනික භික්ෂුව) ඒ භික්ෂුවගේ සිවුර දැක ලෝභ උපදවා, තමන්ව රවටන්නට ආ බව නොදැන මෙසේ කියන සේක: “ස්වාමීනි, මේ සිවුර නුඹ වහන්සේ විසින් කරන ලද්දේ දැ?” යි විචාළේ ය.</p>
  <p>“එසේ ය, අප විසින් කරන ලද්දේ යැ” යි කී කල්හි, “එසේ වී නම් මේ සිවුර මට දුන මැනවැ” යි ජේතවන වාසී භික්ෂුව කී සේක.</p>
  <p>“කුමක් කියවු ද? පැවිද්දෙනි, අප ඉන්නේ පිටිසර ය. එහි චීවරාදී ප්‍රත්‍යය දුර්ලභ ය. තොපට මේ සිවුර දී මම කුමක් පොරවම් දැ?” යි පිටිසර භික්ෂුව කී සේක.</p>
  <p>“ස්වාමීනි, අපගේ අලුත් රෙදි ඇත. ඒ රෙදි රැගෙන සිවුරු කරවා ගත මැනවැ, මේ සිවුර මට දුන මැනවැ” යි කී සේක.</p>
  <p>“එසේ තොප ඉල්ලන කල සිවුර ගන්න” යි කියා, අලුත් රෙදි ලබාගෙන, තමාගේ පරණ සිවුර දී වංචා කොට (පිටිසර භික්ෂුව) ගියාහ.</p>
  <p>උන්වහන්සේ (ජේතවන වාසී භික්ෂුව) ඒ සිවුර පොරවා කිහිප දවසකින් උණු පැන්වල දමා සෝදන කල, නොයෙක් තැන ඉරුණු රෙදි බව දැන, “පිටිසර මහණ මා වංචා කළේ ය” යි ලජ්ජා වූ සේක.</p>
  <p>ඉක්බිත්තෙන්, “පිටිසර වංචා දන්නා මහණෙක් පැමිණ, දෙව්රම් වෙහෙර වංචා දන්නා මහණකු රවටන ලදැ” යි භික්ෂූන් මධ්‍යයෙහි ප්‍රකාශ විය. මේ කථාව එක් දවසක් දම්සභා මණ්ඩපයේ වැඩහුන් භික්ෂූන් වහන්සේලා කිය කියා උන් තැනට බුදුරජාණන් වහන්සේ වැඩම කළ සේක.</p>
  <p>බුදුරජාණන් වහන්සේ තුන්තරා ගමනින් එක්තරා ගමනකින් වැඩ වදාරා, පනවන ලද බුද්ධාසන මස්තකයෙහි ෂඩ්වර්ණ ඝන රශ්මියෙන් දිලිහි දිලිහී වැඩ හිඳ, මිහිරි වූ කටහඬින් බ්‍රහ්ම ඝෝෂා විහිදුවමින්, “මහණෙනි, මා එන්නට පළමුවෙන් කවර කථාවකින් යුක්තව උනු දැ?” යි විචාරා වදාළ සේක.</p>
  <p>“ස්වාමීනි, මෙනම් කථාවකින් යුක්තව උනුම්හ” යි දැන්වූ කල්හි, “මහණෙනි, දැන් මතු නොවෙයි, පිටිසර මහණ දෙව්රම් වෙහෙර මහණා පෙරත් රැවටුයේ වේ දැ” යි වදාරා, ඒ භික්ෂූන් විසින් ආරාධිත වූ සේක් අතීත කථාව දක්වා වදාළ සේක.</p>
  <div class="subhead">අතීත කතාව: කපටි කොකා සහ නුවණැති කකුළුවා</div>
  <p>යටගිය දවස අප ශ්‍රී මහා බෝධිසත්ත්වයෝ එක්තරා වන ප්‍රදේශයක පියුම් විලක් ඇසුරු කොට සිටි ලුණුවරණ ගසක රුක් දෙවිව උපන්හ. එසමයෙහි එක්තරා කුඩා විලක නියං සමයෙහි දිය මඳ වූයේ ය. එහි කුඩා මත්ස්‍යයෝ බොහෝ ය.</p>
  <p>එක් කොකෙක් ඒ කුඩා මත්ස්‍යයන් දැක, “එක් උපායකින් මුන් රවටා ගෙන ගොස් මස් කන්නට වුව මැනවැ” යි සිතා, ඒ විලට ගොස් දිය කෙළවර කරබා ගෙන, බකතපස් රකින බව අඟවා, යම් සිතිවිල්ලක් සිතා උන්නේ ය.</p>
  <p>කුඩා මත්ස්‍යයෝ ඔහු දැක ළඟට ගොස්, “ස්වාමිනි, කුමක් සිතා ඉඳිනේ දැ?” යි විචාළාහු ය. කොකා කියනුයේ, “තොපට වූ විපත සිතමින් ඉන්නෙමි” යි කීය.</p>
  <p>“ස්වාමීනි අපට වූ විපත කුමක් දැ?” යි කී කල්හි කොකා කියනුයේ, “මේ විලේ දියත් මදය, තොපට ගොදුරුත් මඳය, නියඟත් මහත් බැවින් කුඩමස්සන්ට වූයේ මහත් දුකකැ යි සිතා ඉඳිමි. තොපි මා කී දේ කරවූ නම්, තොප හැම එකින් එකා තුඩින් ඩැහැගෙන ගොස් පස් පියුමෙන් සැදි මහ විලකට අරින්නෙම් වේ දැ?” යි කීයේ ය.</p>
  <p>එවිට කුඩමස්සෝ කියන්නෝ, “ස්වාමීනි කොකානෙනි, කල්පය පටන් ගත් දා සිට කුඩමස්සන්ට වැඩකටයුතු කාරියක් සිතූ (කොක්) කෙනෙක් නම් නැත. දැනුදු තෙපි වනාහි කුඩමස්සන් වංචා කොට එකින් එකා කනු කැමතිව කළ උපායෙකැයි සිතම්හ” යි කීහ.</p>
  <p>කොකා කියනුයේ, “තොපි එසේ නොකියව. මාගේ බස නො අදහව් නම් එක කුඩමස්සකු එවාව. විල ඇති බව ඔහු අතින් විචාරා දැන ගනිව්” යි කීයේ ය. එවිට කුඩමස්සෝ ඔහුගේ වංචාව නොදැන, “මේ කොකා ධර්මිෂ්ඨ එකෙකැ” යි එක්සිත්ව විල බලා එන පිණිස එක් ‘කනපද්දකු’ (එනම් මත්ස්‍යයෙකු) දුන්හ.</p>
  <p>කොකා ද ඒ කනපද්දා තුඩින් ඩැහැගෙන ගොස් ඒ විලට හැර, සියලු විලෙහි ඉසුරු දක්වා නැවත ගෙනවිත් කුඩමස්සන් සමීපයට හැරියේ ය. ඒ කනපද්දා විලෙහි මහිම කුඩමස්සන්ට විස්තර කොට කීයේ ය. ඒ සියලු මත්ස්‍යයෝ ම ඒ කොකාට කියන්නාහු, “ස්වාමීනි, අප හැම ඒ විලට දැමුව මැනවැ” යි කීහ.</p>
  <p>කොකා ද “යහපතැ” යි කියා පළමු කොට කනපද්දා ම ඩැහැගෙන ගොස්, විල දක්වා, විල ඉවුර පිට සිටි ලුණුවරණ ගසෙහි (බෝධිසත්ත්වයන් වසන ගසෙහි) සැඟවී ඉඳ, තුඩින් ඇන කනපද්දා මරා මස් කා, ඇට ගස මුල දමා, නැවත කුඩා විලට ගොස්, “ඔහු වන්නා විලට ඇරපීමි, වෙන එකෙක් එව” යි කියා, ඔහු ද ගෙන ගොස් මස් කා, මෙම නියායෙන් එකින් එකා ගෙන ගොස් මස් කා, සියලු කුඩමස්සන් නිමාවට ගිය සේ දැන නැවත විලට ආයේ ය.</p>
  <p>එක් කකුළුවකු ඉතිරි වූයේ දැක ඔහු ද කනු කැමතිව කකුළුවාට කියන්නේ, “එම්බා පින්වත් වූ කකුළුව, මා විසින් සියලු මත්ස්‍යයෝ ම පස්පියුමෙන් සැදි මහ විලක්හි හරණ ලද්දේ ය. තෙපි මෙතන තනිව කුමකට ඉඳු ද? ඉදින් තෝ කැමැත්තෙහි නම් තාත් ගෙන ගොස් විලට අරින්නෙම් වේ දැ?” යි කීය.</p>
  <p>එවිට කකුළුවා කියන්නේ, “එම්බා කොකානෙනි, ඒ විලට ගෙනයන්නේ කෙසේ දැ?” යි විචාළේ ය.</p>
  <p>“තුඩින් ඩැහැගෙන යෙමි” යි කීයේ ය.</p>
  <p>“එසේ ගෙන යතොත් තොපි මා බිම හෙලාවි, එබැවින් තොප ගෙනයන්නාට බිය වෙමි” යි කීය.</p>
  <p>කොකා එවිට කියන්නේ, “තෙපි එසේ නොබියව, යහපත් කොට අල්වාගෙන යමි” යි කිවු ය.</p>
  <p>එවිට කකුළුවා සිතන්නේ, “මේ කොකා විසින් එක කුඩමස්සකුත් විලට හැරියේ නැත. හැම මස් කෑයේ ය. ඉදින් මාත් විලට ගෙන ගොස් විලට දැමුවොත් ලූ නියාමය (හොඳයි), විලට නොහැරියේ නම් මොහුගේ බොටුව කපා දිවි තොර කෙරෙමි” යි සිතා කොකාට කියන්නේ, “යහළු කොකානෙනි, තොපට මා යහපත් කොට අල්වාගත නොහැකියි. අපගේ යහපත් අල්වා ගැනීමක් ඇත. ඉදින් තාගේ බොටුව අපගේ අඬුවලින් අල්වා ගන්නට ලැබේ නම් තොප හා සමඟ යන්නෙම් වේ දැ?” යි කීවු ය.</p>
  <p>එවිට කොකා තමා රවටන්නට කී බව නොදැන, “යහපතැ” යි පිළිගත. කකුළුවා ද තමාගේ අඬුවලින්, කම්මල් අඬුවකින් ඇල්ලුවාක් මෙන් ඒ කොකාගේ බොටුව තරයේ අල්වාගෙන, “දැන් තෙපි යව” යි කීය.</p>
  <p>කොකා ද කකුළුවා ගෙන ගොස් විල දක්වා ලුණුවරණ ගස දිසාවට යන්නට පටන් ගත. එවිට කකුළුවා කියන්නේ, “ඇයි මා විලට නොහැර කොයි ගෙන යවු දැ?” යි කී කල්හි කොකා මෙසේ කීය:</p>
  <p>“කිමෙක් ද? කකුළුව, තෝ මට මායම් කියයි ද? තෝ මගේ නෑයෙකුගේ හෝ බෑණනුවන්ගේ පුතෙක් ද? තෝ මා තා උසුලා ඇවිදිනා කොල්ලකු යි සිතයි ද? තෙල ලුණුවරණ ගස මුල තිබෙන කටු ගොඩ බලව. මත්ස්‍යයන් යම් සේ අනුභව කළෙම් ද, තාත් එසේ ම අනුභව කෙරෙමි” යි කීය.</p>
  <p>එවිට කකුළුවා කියන්නේ, “එම්බා කොක, ඒ කුඩමස්සෝ තමන් නුවණ මඳ හෙයින් තට ගොදුරු වූහ. එසේ අප රවටන්නට නොපිළිවන. තාම විනාශයට පමුණුවමි. තෝ නුවණ නැති හෙයින් කැවිලි කෑ පමණක් මුත් තා රැවටුණු බව නොදන්නෙහිය. මියතොත් දෙන්නාම මියම්හ. දැන් තාගේ බෙල්ල කපා බිම හෙලමි” යි කියා අඬුවකින් ඇල්ලුවාක් මෙන් තමා අඬුවලින් තරයේ ඔහුගේ බොටුව ඇල්විය.</p>
  <p>එකල කොකා කරකැවී, බෙල්ල නමා, කට දල්වා, ඇස් උඩ ඉඳුවා, කඳුළු වගුරුවමින් මරණ භයින් තැතිගෙන, “ස්වාමීනි කකුළුවානෙනි, නුඹට කිසි අවැඩක් නොසිතමි, නොකරමි, මට ජීවිත දානය දුන මැනවැ” යි කීය.</p>
  <p>“එසේ වී නම් සෙමෙන් අහසෙන් බැස මා තෙල විලට ඇරපියව” යි (කකුළුවා) කීය.</p>
  <p>එවිට කොකා ද නැවත කරකැවී ගොස් විලට බැස, විල කෙළවර මඩ පිට කකුළුවා තැබූයේ ය. කකුළුවා කතුරකින් පියුම් දණ්ඩක් කපන්නාක් මෙන් කොකාගේ බොටුව කපා දියට වන්නේ ය.</p>
  <div class="image-placeholder" data-prompt="Masterpiece, Ancient South Asian painting style, No Frame, No Cracks, No Fading, high quality, sharp focus. Close-up view on the muddy edge of a lotus pond. A large white crane stands with its neck bent low towards the ground. A dark crab is standing on the mud, gripping the crane's neck tightly with its sharp pincers, in the act of severing it. The crane looks terrified with eyes bulging and beak open. In the background, on a large Lunuwarana tree with lush green leaves, a golden-skinned Tree God (Bodhisatta) wearing white robes and a top knot is looking down at the scene with a gesture of approval. The scene is lit by bright, warm sunlight highlighting the water and the drama on the bank.">
    <img src="../jathaka-images/47_img_1.jpeg" class="story-image" alt="Story Illustration">
    <span class="img-label">කකුළුවා විසින් කොකාගේ බොටුව සිඳීම සහ රුක් දෙවියන් එය බලා සිටීම.</span>
  </div>
  <p>ඒ ආශ්චර්යය දුටු ලුණුවරණ ගසෙහි වසන දේවතාවා සාධුකාර දී සියලු වනය උන්නාද කොට මිහිරි කටහඬින් මෙසේ කීයේ ය:</p>
  <div class="gatha">
    <p>“මේ ලෝකයෙහි අතිශයින්ම වංචා බුද්ධි ඇති තැනැත්තේ හැම තැනම ඒ වංචාවෙන් සැප සේ පිහිටීමට නොපිළිවන.</p>
    <p>හෙවත් එක තැනක දී දෙතැනක දී වංචාවෙන් ජයගත හැකි වුවත්, හැම කල්හිම ජයගත නොහැක්කේ ය.</p>
    <p>ඒ සොර සිත් ඇති පාපී සත්ත්වයා තමාට අවැඩක් ලබන්නේ ය. කැමති දෙය නොලබන්නේ ය.</p>
    <p>කුමක් මෙන් ද යතහොත් කකුළුවාගෙන් ග්‍රීවච්ඡේදයට (බෙල්ල කැපීමට) පැමිණි කොකා මෙනි.</p>
    <p>හෙවත් යම් සේ කකුළුවා කොකාගේ බොටුව කපයි ද, එපරිද්දෙන් ම වන්නේ ය.”</p>
  </div>
  <p>යි මේ අර්ථය ප්‍රකාශ කොට බෝධිසත්ත්වයෝ වනය එක නින්නාද කොට ධර්ම දේශනා කළ සේක.</p>
  <div class="subhead">කතාවේ නිමාව</div>
  <p>සුරාසුරවර චක්‍රචාරු චූඩාමණිමරීචිසඤ්චය පරිචුම්බිත වරණනඛ මයූඛජ්වාලා ඇති බුදුරජාණන් වහන්සේ වදාරණ සේක්, “එම්බා මහණෙනි, දැන් මතු නොවෙයි, පෙරත් වංචා දන්නවුන් වංචා කළේ ම වේ දැ” යි වදාරා මේ ධර්ම දේශනාව පූර්වාපර සන්ධි ගළපා මේ ජාතකය නිමවා වදාළ සේක.</p>
  <p>“එසමයෙහි කොකා නම් දැන් දෙව්රම් වෙහෙර වසන කෛරාටික ස්වභාව ඇති චීවර වඩ්ඪකී මහණ වන්නේ ය. එකල්හි කකුළුවා නම් දැන් මේ පිටිසර වසන වංචා බුද්ධි දන්නා මහණ වන්නේ ය. එකල ලුණුවරණ ගසෙහි අධිගෘහිත දිව්‍ය පුත්‍රයා නම් ලෝක දිවාකර වූ මම් වේ දැ” යි තමන් වහන්සේ ගෙනහැර දක්වා වදාළ සේක.</p>
  <nav class="bottom"><a class="button prev" href="3-37.html"><i class="material-icons">arrow_back</i>37. තිත්තිර ජාතකය</a><a class="button next" href="3-39.html">39. නන්ද ජාතකය <i class="material-icons">arrow_forward</i></a></nav>
</div>
    </div>
    <div id="toast"></div>
    <script src="../common/jquery-3.4.1.min.js"></script>
    <script src="../common/clipboard.min.js"></script>
    <script src="../common/book.js"></script>
</body>
</html>