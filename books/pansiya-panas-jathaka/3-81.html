<!DOCTYPE html>
<html>
<head>
    <meta charset="UTF-8">
    <title>81. සුරාපාන ජාතකය - පන්සිය පණස් ජාතකය</title>
    <meta name="description" content="පන්සිය පණස් ජාතකය - වේරගොඩ අමරමෝලි හිමි">
    <meta property="og:type" content="article">
    <meta property="og:title" content="81. සුරාපාන ජාතකය - පන්සිය පණස් ජාතකය"> <!--For facebook link previews -->
    <meta property="og:image" content="https://pitaka.lk/books/common/og-books-500x300.png">
    <meta property="og:image:type" content="image/png">
    <meta property="og:image:width" content="500">
    <meta property="og:image:height" content="300">
    <meta name="viewport" content="width=device-width, initial-scale=1">
    <meta name="apple-mobile-web-app-capable" content="yes">
    <meta name="mobile-web-app-capable" content="yes">
    <link rel="icon" type="image/png" sizes="96x96" href="../common/favicon-96x96.png">
    <link rel="stylesheet" href="../common/book.css"/>
</head>
<body>
    <div book-folder="pansiya-panas-jathaka" style="width: 100%; max-width: 800pt; margin: 0pt auto; height: 100%; display: flex; flex-flow: column; align-content: center;">
        <div class="content">
  <nav class="top"><a class="button" href="../index.html"><i class="material-icons">home</i></a><i class="material-icons">navigate_next</i><a class="button" href="index.html#3-81"><i class="material-icons">toc</i>පන්සිය පණස් ජාතකය</a><i class="material-icons">navigate_next</i><a class="button" href="3.html">ජාතක කථා</a></nav>
  <div class="heading-bar">
    <h2>81. සුරාපාන ජාතකය</h2><i class="material-icons star-icon undefined" data-bookmark="{&quot;ids&quot;:[3,81],&quot;headings&quot;:[&quot;ජාතක කථා&quot;,&quot;81. සුරාපාන ජාතකය&quot;],&quot;book&quot;:{&quot;name&quot;:&quot;පන්සිය පණස් ජාතකය&quot;,&quot;folder&quot;:&quot;pansiya-panas-jathaka&quot;}}">star_outline</i><i class="material-icons share-icon" file-name="3-81.html">share</i>
  </div>
  <p>තවද එක් සමයක පස් මාරයන් ජය ගත්තා වූ තිලෝගුරු බුදුරජාණන් වහන්සේ කොසඹෑ නුවර ඇසුරු කොට ඝෝෂිතාරාමයෙහි වැඩ වසන සේක්, සාගත ස්ථවිරයන් වහන්සේ අරභයා මේ ජාතකය වදාළ සේක.</p>
  <div class="subhead">සාගත තෙරුන් නාග දමනය සහ උපාසකයන්ගේ සංග්‍රහය</div>
  <p>භාග්‍යවත් බුදුරජාණන් වහන්සේ සැවැත් නුවර වස් වැස චාරිකා ගමනින් භද්දවතිකා නම් නියම්ගමට පැමිණි කල්හි, ගොපල්ලන්, එළුවන් රකින්නන් හා ගොවීන් ආදී වූ සත්වයෝ සර්වඥයන් වහන්සේ දැක වැඳ, “ස්වාමීනි බුදුරජාණන් වහන්ස, අඹතීර්ථයට නොවැඩිය මැනව. අඹතීර්ථයෙහි ජටිලයාගේ ආශ්‍රමයෙහි අඹතීර්ථ නම් නාග රාජයෙක් වසයි. හෙතෙම ආශිවිෂය (දැකීමෙන් විස දමන), ඝෝර විෂ ඇත්තේය. ඒ නාග රාජයා සර්වඥයන් වහන්සේට පීඩා කරන්නේය” යයි කියා වැළැක්වූහ. සර්වඥයන් වහන්සේද ඔවුන්ගේ කතාව නොඇසුවාක් මෙන්, ඔවුන් තුන් වරක්ම වළකමින් සිටියදීම එතැනට වැඩි සේක.</p>
  <p>සාගත ස්ථවිරයන් වහන්සේ විසින් නාග රාජයා දමනය කළ බව සියලු ජනපදයෙහි පැතිර ගිය කල්හි, කොසඹෑ නුවරවාසී වූ සත්වයෝ සර්වඥයන් වහන්සේට පෙරගමන් කොට නමස්කාර කර, සාගත ස්ථවිරයන් වහන්සේ සමීපයට ගොස් වැඳ එකත්පස්ව සිට මෙසේ කීවාහුය. “ස්වාමීනි, යමක් නුඹ වහන්සේට දුර්ලභ වී නම් ඒ වදාළ මැනව. අපි එය සපයා දෙන්නෙමු” යි කිවූහ. ඒ බස් ඇසූ තෙරුන් වහන්සේ මුවෙන් කිසිත් නොපවසා නිහඬ වූ සේක. සමහර භික්ෂූන් වහන්සේලා වනාහි, “උපාසකවරුනි, පැවිද්දන් වහන්සේලාට කාපෝතිකා නම් සුරාව දුර්ලභ වෙයි. ඉදින් තෙපි තෙරුන් වහන්සේට ප්‍රසන්න වූවාහු නම් කාපෝතිකා සුරාව පිළියෙළ කරව” යි කී සේක.</p>
  <div class="subhead">සුරා පානය සහ එහි ආදීනව</div>
  <p>ඒ උපාසකවරු, “ස්වාමීන් වහන්ස, යහපතැ” යි පිළිගෙන සර්වඥයන් වහන්සේට හෙට දවසට ආරාධනා කොට නුවරට වැද, තම තමන්ගේ ගෙයිදී “තෙරුන් වහන්සේට දෙන්නෙමු” යි කාපෝතිකා නම් සුරාව පිළියෙළ කර, තෙරුන් වහන්සේට පවරා තමන්ගේ ගෙවල්වලදී සුරාව පිළිගැන්වූහ. තෙරුන් වහන්සේ ඒ සුරාව වළඳා මදයෙන් මත්ව නුවරින් නික්මෙන සේක්, වාසල් දොර ළඟ වැටී නන් දෙඩවමින් වැතිර හුන් සේක.</p>
  <p>සර්වඥයන් වහන්සේ දානය වළඳා ඉක්බිති නුවරින් නික්මෙන සේක්, ඒ තෙරුන් වහන්සේ ඒ ආකාරයෙන් වැතිර සිටිනු දැක, “මහණෙනි, සාගත ස්ථවිරයන් රැගෙන යව්” යයි කියා ගෙන්වාගෙන විහාරයට වැඩි සේක. ඒ භික්ෂූන් වහන්සේලා තෙරුන් වහන්සේගේ හිස සර්වඥයන් වහන්සේගේ ශ්‍රී පාද මූලය දෙසට හරවා වැතිරවූ සේක. නමුත් තෙරුන් වහන්සේ පෙරළී තමන් වහන්සේගේ දෙපය ශ්‍රී පාද මූලය දෙසට හරවා නිදාගත් සේක.</p>
  <div class="image-placeholder" data-prompt="Masterpiece, Full screen, Full bleed, Edge to edge, Pristine Ancient South Asian painting style, Vibrant colors, high quality, sharp focus. A monastery setting. The Buddha (Golden skin, white robes, top knot) stands calmly with a group of monks. On the floor, an intoxicated monk (Sagata Thera) is lying down disorderly; monks have tried to place his head towards the Buddha, but he has rolled over so his feet are disrespectfully pointing towards the Buddha. The atmosphere shows concern among the monks and the serene composure of the Buddha. Soft natural lighting.">
    <img src="../jathaka-images/92_img_1.jpeg" class="story-image" alt="Story Illustration">
    <span class="img-label">සාගත තෙරුන් බීමත්ව වැටී බුදුන් වහන්සේ දෙසට පා හරවා සිටින අයුරු</span>
  </div>
  <p>සර්වඥයන් වහන්සේ භික්ෂූන් වහන්සේ අතින් විචාරණ සේක්, “කිමෙක්ද? මහණෙනි, පෙර සාගත ස්ථවිරයන්ගේ මා කෙරෙහි යම් ගෞරවයක් තිබුණේ නම් ඒ ගෞරවය දැන් තිබේදැ?” යි විචාළ සේක. “ස්වාමීනි, නැත” යි කී කල්හි, “කිමෙක්ද? මහණෙනි, දැන් සාගත ස්ථවිරයෝ දියබරණයකු වුවත් දමනය කරන්නට සමර්ථයෝදැ?” යි වදාළ සේක. “ස්වාමීනි, ඒ නැතැ” යි කී කල්හි, “කිමෙක්ද? මහණෙනි, යමක් බී මෙසේ සිහි විකල්ව වැතිර සිටී නම් එසේ වූ සුරාව බොන්නට සුදුසුදැ?” යි විචාළ සේක. “ස්වාමීනි, සුදුසු නොවෙයි” යි දැන්වූ සේක.</p>
  <p>ඉක්බිත්තෙන් භාග්‍යවත් වූ බුදුරජාණන් වහන්සේ සාගත ස්ථවිරයන් වහන්සේට නින්දා කොට (දොස් පවරා), භික්ෂූන් වහන්සේට ආමන්ත්‍රණය කොට, “රා මත්පැන් බීම නිමිති කොට පාචිත්තියාපත්ති වේ” යයි කියා ශික්ෂාපද පනවා අසුනෙන් නැගී සිට ගන්ධ කුටියට වැඩම කළ සේක.</p>
  <p>දම්සභා මණ්ඩපයට රැස් වූ භික්ෂූන් වහන්සේලා සුරාපානයෙහි නුගුණ කී සේක. “ඇවැත්නි, මේ සුරාපානය නම් මහත් වූ දෝෂ ඇත්තේය. මහත් වූ ශ්‍රද්ධාවත් වූ සාගත ස්ථවිරයෝ යම්සේ බුදුන්ගේ ගුණ නොදනිත් නම් එපරිද්දෙන් ක්‍රියා කළෝය” යයි සුරාවෙහි නුගුණ කී සේක. ශාස්තෘ වූ බුදුරජාණන් වහන්සේ දම්සභා මණ්ඩපයට වැඩ, “මහණෙනි, කවර කතාවකින් යුක්තව උන්නුදැ?” යි විචාරා වදාරා, “මෙනම් කතාවකින් යුක්තව උන්නෙමු” යි කී කල්හි, “ප්‍රව්‍රජිතයන් රා බී මත්ව සිහි විකල් වූයේ දැන් පමණක් නොවෙයි, පෙරත් සිහි විකල් වූවෝම වේදැ” යි වදාරා අතීත කතාව ගෙනහැර දැක්වූ සේක.</p>
  <div class="subhead">අතීත කතාව: තාපසවරුන්ගේ සුරාපානය</div>
  <p>යටගිය දවස බරණැස් නුවර බ්‍රහ්මදත්ත නම් රජ්ජුරු කෙනෙකුන් රාජ්‍යය කරන කල්හි, අප මහා බෝසතාණෝ කාසිරට ප්‍රසිද්ධ වූ බ්‍රාහ්මණ වංශයක ඉපිද, වැඩිවිය පැමිණ ඍෂි ප්‍රවෘජ්‍යාවෙන් පැවිදිව පඤ්චාභිඥා අෂ්ට සමාපත්ති උපදවා ධ්‍යාන ක්‍රීඩා කෙරෙමින් හිමාලය වන ප්‍රදේශයෙහි වාසය කරන්නාහුය. පන්සියයක් අතවැසි තාපසයෝ මහා බෝසතාණන් නිරන්තරයෙන් පිරිවරා ඇවිදින්නාහුය.</p>
  <p>ඉක්බිත්තෙන් ඒ මහා බෝධිසත්වයන්ට වස්සාන කාලය පැමිණි කල්හි අතවැසියෝ කියන්නාහු, “ආචාරීන් වහන්ස, මනුෂ්‍ය පථයට (ගම් නියම්ගම් වෙත) ගොස් ලුණු ඇඹුල් සෙවනය කොට ආහාර අනුභව කොට එන්නෙමු” යි කීහ. ඒ ඇසූ මහා බෝසතාණෝ, “අතවැසියෙනි, මම මෙහිම වෙසෙමි. තෙපි සියල්ලෝම ගොස් ශරීර සතපා ගෙන වර්ෂා කාලය ඉක්මවා එව්” යයි කීවූය. ඔහු හැමදෙන, “යහපතැ” යි ආචාරීන් වැඳ බරණැස් නුවරට ගොස් රාජෝද්‍යානයෙහි වැස, දෙවෙනි දවස් පිටත වාසල් දොර සමීපයෙහි වූ ගමෙහි සිඟා වළඳා සම්පූර්ණව දෙවෙනි දවස් නුවරට ඇතුළු වූහ.</p>
  <p>මනුෂ්‍යයෝ ඔවුන් දැක ප්‍රසන්නව භික්ෂාව දුන්නාහුය. කීප දවසකින් රජ්ජුරුවන්ටත් දැන්වූහ. “දේවයන් වහන්ස, හිමාලය වනයෙන් පන්සියයක් ඍෂිවරයෝ අවුත් උයනේ වෙසෙති. ඔහු හැමදෙන ඝෝර වූ තපස් ඇත්තෝය. දමනය කරන ලද පඤ්චෙන්ද්‍රියන් ඇත්තාහ. උතුම් වූ සීල සංරක්ෂණය ඇත්තාහ” යි දැන්වූහ. රජ්ජුරුවෝ ඔවුන්ගේ ගුණ අසා උයනට ගොස් වැඳ, සුව දුක් කතා කොට වස් සාරමස එහිම වසන පිණිස ප්‍රතිඥා ගෙන ආරාධනා කළෝය. ඍෂිවරයෝ එතැන් පටන් රජගෙයිදී වළඳා උයනේ වෙසෙති.</p>
  <p>ඉක්බිත්තෙන් එක් දවසක් නුවර මහත් වූ සුරාපාන උත්සවයක් විය. රජ්ජුරුවෝ “තපස්වීවරයන්ට සුරාපානය නම් දුර්ලභ වෙයි” සිතා උතුම් වූ බොහෝ සුරා යැවූහ. ඍෂිවරයෝ රා බී උයනට ගොස් රා මදයෙන් මත්ව සමහර කෙනෙක් පැන පැන නටති, සමහර කෙනෙක් ගී කියති. නටා ගී කියා කෙණ්ඩිය (පැන් භාජන) හා එක්ව බිම ගසාගෙන වැටී හී නිදා ගත්හ. රා මදය සිඳී ගිය කල්හි පිබිද තමන්ගේ විප්‍රකාරය දැක, “අප විසින් පැවිද්දන්ට නුසුදුසු දෙයක් කරන ලදැ” යි හඬා වැලප, “අප ආචාරීන් වහන්සේ සමීපයෙන් වෙන් වූ බැවින් මෙබඳු වූ ලාමක ක්‍රියාව කළෙමු” යි එකෙණෙහිම උයන හැර හිමාලය වනයට ගොස් තවුස් පිරිකර තැන්පත් කොට තබා ආචාරීන් වැඳ එකත්පස්ව හුන්හ.</p>
  <p>“කිමෙක්ද? තපස්වීවරයිනි, මනුෂ්‍ය වාසයේ ආහාරයෙන් ක්ලාන්ත නොවී සැපසේ විසූද? සමගිව වාසය කළාදැයි” යි බෝධිසත්වයන් විසින් විචාරණ ලද්දාහු, “ආචාරීන් වහන්ස, සැපසේ විසුවෙමු. එතකුදු වුවත් අපි හැම දෙන නොපිය යුත්තක් බී විසංඥව සිහි එලවා ගත නොහී නැටුවෙමු; ගී කීවෙමු. නැවත සිහි එලවාගෙන ‘අප කළ දෙය නපුරු ය’ යි ඇඬුවෙමු” යි කියා, “මෙබඳු සිහිපත් නැති කරන්නා වූ සුරාපානයටත් වඩා මා වානරයෙකු වූයේ නම් යහපත් වන්නේය” යි මෙසේ තපස්වීවරයෝ තමන්ගේ නුගුණ බෝධිසත්වයන්ට කීවාහුය.</p>
  <p>එපවත් ඇසූ මහා බෝසතාණෝ, “ගුරුවරයන් හා එක්ව නොවසන්නා වූ තපස්වීවරයන්ට මෙබන්දක් වන්නේම වේදැ” යි ඒ තාපසවරුන්ට නින්දා කොට, “මෙබන්දක් මතු නොකරව” යි ඔවුන්ට අවවාද දී නොපිරිහුණු ධ්‍යානයෙන් බ්‍රහ්ම ලෝකයෙහි උපන්නාහුය.</p>
  <p>ශාස්තෘ වූ බුදුරජාණන් වහන්සේ මේ ධර්ම දේශනාව ගෙනහැර දක්වා වදාරා මේ සුරාපාන ජාතකය නිමවා වදාළ සේක.</p>
  <p>“එසමයෙහි ඍෂි සමූහයා නම් දැන් බුදු පිරිසය. ගණ ශාස්තෘ වූයේ නම් තිලෝගුරු සම්‍යක් සම්බුදු රජ වූ මම්ම වේදැ” යි තමන් වහන්සේ දක්වා වදාළ සේක.</p>
  <nav class="bottom"><a class="button prev" href="3-80.html"><i class="material-icons">arrow_back</i>80. භීමසේන ජාතකය</a><a class="button next" href="3-82.html">82. කාලකන්නි ජාතකය <i class="material-icons">arrow_forward</i></a></nav>
</div>
    </div>
    <div id="toast"></div>
    <script src="../common/jquery-3.4.1.min.js"></script>
    <script src="../common/clipboard.min.js"></script>
    <script src="../common/book.js"></script>
</body>
</html>