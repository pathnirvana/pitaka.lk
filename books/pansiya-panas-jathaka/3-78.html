<!DOCTYPE html>
<html>
<head>
    <meta charset="UTF-8">
    <title>78. ඉල්ලීස ජාතකය - පන්සිය පණස් ජාතකය</title>
    <meta name="description" content="පන්සිය පණස් ජාතකය - වේරගොඩ අමරමෝලි හිමි">
    <meta property="og:type" content="article">
    <meta property="og:title" content="78. ඉල්ලීස ජාතකය - පන්සිය පණස් ජාතකය"> <!--For facebook link previews -->
    <meta property="og:image" content="https://pitaka.lk/books/common/og-books-500x300.png">
    <meta property="og:image:type" content="image/png">
    <meta property="og:image:width" content="500">
    <meta property="og:image:height" content="300">
    <meta name="viewport" content="width=device-width, initial-scale=1">
    <meta name="apple-mobile-web-app-capable" content="yes">
    <meta name="mobile-web-app-capable" content="yes">
    <link rel="icon" type="image/png" sizes="96x96" href="../common/favicon-96x96.png">
    <link rel="stylesheet" href="../common/book.css"/>
</head>
<body>
    <div book-folder="pansiya-panas-jathaka" style="width: 100%; max-width: 800pt; margin: 0pt auto; height: 100%; display: flex; flex-flow: column; align-content: center;">
        <div class="content">
  <nav class="top"><a class="button" href="../index.html"><i class="material-icons">home</i></a><i class="material-icons">navigate_next</i><a class="button" href="index.html#3-78"><i class="material-icons">toc</i>පන්සිය පණස් ජාතකය</a><i class="material-icons">navigate_next</i><a class="button" href="3.html">ජාතක කථා</a></nav>
  <div class="heading-bar">
    <h2>78. ඉල්ලීස ජාතකය</h2><i class="material-icons star-icon undefined" data-bookmark="{&quot;ids&quot;:[3,78],&quot;headings&quot;:[&quot;ජාතක කථා&quot;,&quot;78. ඉල්ලීස ජාතකය&quot;],&quot;book&quot;:{&quot;name&quot;:&quot;පන්සිය පණස් ජාතකය&quot;,&quot;folder&quot;:&quot;pansiya-panas-jathaka&quot;}}">star_outline</i><i class="material-icons share-icon" file-name="3-78.html">share</i>
  </div>
  <p>තවද එක් සමයෙක්හි තුන් ලොවට පහනක් බඳු වූ තිලෝගුරු බුදුරජාණන් වහන්සේ දෙව්රම් වෙහෙර වැඩ වසන සේක්, මච්ඡරිය කෝසිය සිටුවරයා අරභයා මෙම ජාතක කථාව වදාළ සේක.</p>
  <p>රජගහ නුවරට නුදුරු තැනක සක්ඛර නම් වූ නියම්ගමක් විය. එහි අසූ කෝටියක් පමණ ධන සම්පත් ඇති මච්ඡරිය කෝසිය නම් සිටු පුත්‍රයෙක් වාසය කළේය. ඒ සිටු පුත්‍රයා තණකෙන්දක් තෙලේ ගල්වා ඒ තෙල් බින්දුවකුත් අනුන්ට නොදෙන්නේය. තමාත් අනුභව නොකරන්නේය. මෙසේ මොවුන්ගේ වස්තු සමූහය දූ දරුවන්ටවත්, මහණ බමුණන්ටවත් ප්‍රයෝජනයකට නොපැමිණෙන්නේය. එය රාක්ෂසයන් විසින් අරක් ගන්නා ලද විලක් මෙන් පරිහරණයට නොගෙනම තිබෙන්නේය.</p>
  <div class="subhead">සිටුවරයාගේ ඉවසගත නොහැකි ආශාව</div>
  <p>එක් දවසක් සර්වඥයන් වහන්සේ අලුයම් කාලයේ මහා කරුණා සමාපත්තියෙන් නැගී, මුළු සක්වළම සිව්සස් දහම් අවබෝධයට සුදුසු ඥාතීන් කවුරුන්දැයි බලා වදාරන සේක්, පන්සාළිස් යොදුනකින් ඔබ්බෙහි වසන්නා වූ, භාර්යාව සහිත වූ සිටුවරයාගේ සෝවාන් ඵලයට පත්වීමේ වාසනාව දුටු සේක. සර්වඥයන් වහන්සේ මහා කරුණා සමාපත්තියෙන් නැගී බලද්දී, ඊට පළමු දවසේ රාජකාරිය සඳහා රජගෙදරට ගොස් රජතුමාට සේවය කොට එන්නා වූ සිටුවරයා, බඩගිනි ඇති දනව්වැසි මනුෂ්‍යයෙක් කොමුයෙන් (පැණියෙන් හෝ යමකින්) පිරුණා වූ කැවුමක් (කබල්ලක්) කනු දැක, එහි තණ්හාව උපදවා තමන්ගේ ගෙට ගොස් මෙසේ සිතුවේය.</p>
  <p>“ඉදින් මම කැවුමක් කන්නට කැමැත්තෙමි යයි කීවෙම් නම්, මා සමඟ බොහෝ දෙනෙක් කන්නට කැමති වෙති. එසේ වූ කල්හි මාගේ බොහෝ සහල්, ගිතෙල්, මී පැණි, උක් සකුරු ආදිය ඉවර වන්නේය. එසේ හෙයින් කිසිවෙකුටත් නොකියමි” යි සිතා තණ්හාව යටපත් කරගෙන ඇවිද්දේය.</p>
  <p>ඒ සිටුවරයා කල් යත්ම සුදුමැලි වූ ශරීර ඇතිව, ඉපිල ගියා වූ නහර වැල්වලින් ගැවසුණු ශරීර ඇත්තෙක් විය. ඉක්බිති තණ්හාව ඉවසාගත නොහැකිව ගබඩා කාමරයට වැදී, ඇඳ වැළඳගෙන නිදාගත්තේය. මෙසේ දුර්වල බවට පැමිණියත් වස්තුව විනාශ වෙයි යන බියෙන් කිසිවෙකුටත් කිසිවක් නොකීවේය.</p>
  <p>එකල්හි සිටුවරයාගේ භාර්යාව ඔහු වෙතට ගොස් පිට පිරිමැද, “ස්වාමීනි, ඔබ වහන්සේට ඇති අපහසුව කුමක්දැ?” යි ඇසුවාය. “මට කිසි අපහසුවක් නැතැ” යි කී කල්හි, “කිමෙක්ද සිටුවරයණි, රජතුමා උරණ වූයේදැ?” යි විචාළාය.</p>
  <p>“රජතුමා මට කළ කෝපයක් නැතැ” යි කී කල්හි, “එසේ නම් ඔබ වහන්සේගේ දූ දරුවන් විසින්වත්, දැසි දස් කම්කරුවන් විසින්වත් කරන ලද කිසි අමනාපයක් ඇද්දැ?” යි ඇසුවාය. “එබන්දකුත් නැතැ” යි කී කල්හි, “ඔබ වහන්සේට කිසි ආශාවක් ඇද්දැ?” යි විචාළාය. එවිට වස්තු විනාශ වේය යන බියෙන් කිසිවක් නොකියා නිශ්ශබ්දවම වැතිර සිටියේය.</p>
  <p>ඉක්බිති සිටුවරයාගේ භාර්යාව, “ස්වාමීනි, කිව මැනව. කිසිවක් ගැන ඔබ වහන්සේට ආශාවක් ඇද්දැ?” යි ඇසුවාය. ඒ බස් ඇසූ සිටුවරයා වචන ගලපන්නාක් මෙන්, “එක් ආශාවක් ඇතැ” යි කීවේය. “ස්වාමීනි, කවර ආශාවක්දැ?” යි ඇසූ කල්හි, “කැවුමක් (කබල්ලක්) කනු කැමැත්තෙමි” යි කීවේය.</p>
  <p>“එසේ නම් ඔබ වහන්සේ මෙතෙක් දවස් කුමක් නිසා නොකීසේක්ද? ඔබ වහන්සේ දිළිඳු කෙනෙක්ද? මුළු සක්ඛර නම් නියම්ගම් වැසියන්ට සෑහෙන පරිද්දෙන් කැවුම් පිසම්දැ?” යි ඇසුවාය.</p>
  <p>“තිට ඔවුන්ගෙන් ඇති ප්‍රයෝජනය කුමක්ද? ඔවුන් තමන්ට උපයාගෙන කති” යි සිටුවරයා කීවේය.</p>
  <p>“එසේ වී නම් එක වීදියක වසන්නවුන්ට සෑහෙන පරිද්දෙන් පිසම්දැයි?” යි ඇසුවාය.</p>
  <p>“තොපි මාගේ මහත් ධන සම්පත් ඇති බව දන්නී නොවෙදැ” යි ඔහු කීවේය.</p>
  <p>“එසේ වී නම් මේ ගෙයි සිටින සියල්ලන්ට පමණක් සෑහෙන පරිදි පිසම්දැ?” යි ඇසුවාය.</p>
  <p>“මම තොප මහත් වූ (වියදම් කරන) අදහස් ඇති බව දන්නේ නොවෙදැ” යි කීවේය.</p>
  <p>“එසේ වී නම් ඔබ වහන්සේගේ දූ දරුවන් පමණට සෑහෙන පරිදි පිසම්දැයි?” යි විචාළාය.</p>
  <p>“ඔවුන්ගෙන් තිට ඇති ප්‍රයෝජනය කුමක්ද?” යි කී කල්හි, “එසේ වී නම් ඔබ වහන්සේටත් මටත් සෑහෙන පරිද්දෙන් පිසම්දැ?” යි ඇසුවාය.</p>
  <p>“තෝ මට කුමක් කරන්නෙහිදැ?” යි (මටත් එපා යැයි කියමින්) කී කල්හි, “එසේ වී නම් තනිව ඔබ වහන්සේටම සෑහෙන පරිදි පිසම්දැ?” යි විචාළාය.</p>
  <p>එකල සිටුවරයා කියන්නේ, “මෙතැනදී පිසින විට බොහෝ දෙනා කන්නට කැමති වෙති. එනිසා නොකඩ සහල් හැර කඩ සහල්ද, උදුන හා කබල් ආදියත් ගෙන යන්නෙමි. යන්තම් කිරි, තෙල්, මී පැණි, උක් සකුරු ආදියත් ගෙන, සත් මහලක් ඇති ප්‍රාසාදයේ මතු මහල් තලයට නැගී පිසවා, එතැන්හිම තනිවම හිඳ කමි” යි කීවේය.</p>
  <p>ඒ සිටු දියණිය සිටුවරයා කී බස යහපතැයි පිළිගෙන, ගත යුතු දේ ගෙන්වාගෙන ප්‍රාසාදයට නැඟී, මෙහෙකාරියන් යවා සිටුවරයා කැඳවූවාය. ඒ සිටුවරයා මුල පටන් දොරවල් වසමින්, හැම දොරවල්වලම අගුල් දමා, සත්වැනි මහලට නැගී, ඒ සත්වැනි මහලේ දොර වසා සිටියේය. සිටුවරයාගේ භාර්යාව උදුනෙහි ගිනි මොළවා, කබල ළිප තබා කැවුම් පිසීමට පටන් ගත්තාය.</p>
  <div class="subhead">මුගලන් මහ රහතන් වහන්සේගේ ආගමනය</div>
  <p>එකල සර්වඥයන් වහන්සේ මුගලන් මහ රහතන් වහන්සේට උදෑසනම මෙසේ වදාළ සේක. “මහා මොග්ගල්ලාන ස්ථවිරයෙනි, රජගහනුවර සක්ඛර නම් නියම්ගම මච්ඡරිය කෝසිය නම් සිටු පුත්‍රයෙක් කැවුම් කමි යි සිතා, අනුන් දකීවි යයි බියෙන් සත් මහලක් ඇති ප්‍රාසාදයේ මතු මහල් තලයෙහි කැවුම් පිසින්නේය. ඔබ එතැනට ගොස් ඒ සිටු පුත්‍රයා දමනය කොට, ඔහුගේ සිතේ ඇති ක්ලේශ නමැති විෂ විනාශ කොට, සිටු පුත්‍රයා හා සිටු දියණිය ලවා කැවුම්, කිරි, තෙල්, මී පැණි, සකුරු ආදී වූ දේ ගෙන්වාගෙන, ඔබගේ බලයෙන් ජේතවනයට එව. මම අද පන්සියයක් භික්ෂූන් හා සමඟ විහාරයෙහිම හිඳිමි. ඒ කැවුම්වලින් (පූපයෙන්) ආහාර කෘත්‍යය කෙරෙමි” යි වදාළ සේක.</p>
  <p>තෙරුන් වහන්සේ “යහපත, ස්වාමීනි” යි කියා සර්වඥයන් වහන්සේගේ වචනය පිළිගෙන, එකෙණෙහි ඍද්ධි බලයෙන් ඒ නියම්ගමට ගොස්, ඔහුගේ ප්‍රාසාදයෙහි සිව්මැදුරු කවුළුව සමීපයෙහි මනාකොට හැඳ පොරවා, ආකාශයෙහි ඉඳුනිල් මිණි රුවනක් මෙන් පෙනී සිටි සේක.</p>
  <p>මහ සිටුවරයා තෙරුන් වහන්සේ දුටු වහාම ලය කම්පිතව ගියේය. සිටුවරයා, “මම මේ බඳු වූ ශ්‍රමණයන්ට බියෙන්මය මේ ස්ථානයට ආවේ. මේ ශ්‍රමණයා වනාහි අවුත් කවුළු දොර සමීපයෙහි සිටියේය” යි සිතා, අනිකක් කියා කරගත හැකි දෙයක් නොදැක, ගින්නට දැමූ ලුණු කැටයක් මෙන් කෝපයෙන් පුපුරමින් “තට තට” යන අනුකරණ ශබ්ද පවත්වමින් මෙසේ කීවේය.</p>
  <p>“ශ්‍රමණයෙනි, තෙපි ආකාශයෙහි සිට කුමක් ලබව්ද? ආකාශයෙහි ඔබ මොබ ඇවිදිමින් සක්මන් කළත් කිසිවක් නොලබන්නාහු නොවෙදැ?” යි කීවේය. තෙරුන් වහන්සේ එම තැන ආකාශයෙහි සිට ඈත මෑත සක්මන් කළ සේක.</p>
  <p>සිටුවරයා ඒ දැක, “ශ්‍රමණයෙනි, සක්මන් කොට කුමක් ලබව්ද? ආකාශයෙහි පලක් බැඳගෙන උන්නේ වී නමුත් කිසිවක් නොලබන්නාහු නොවෙදැ?” යි කීවේය. තෙරුන් වහන්සේ ආකාශයෙහි පලක් බැඳ හුන් සේක.</p>
  <p>ඉක්බිති සිටුවරයා ඒ දැක, “ආකාශයෙහි හිඳ කුමක් ලබව්ද? කවුළු දොර එළිපත්තේ සිටියේ වී නමුත් කිසිවක් නොලබන්නාහු නොවෙදැ” යි කීවේය. තෙරුන් වහන්සේ එළිපත මතුපිටට අවුත් සිටි සේක.</p>
  <p>ඉක්බිති ඒ දැක, “එළිපත මතුපිට සිට කුමක් ලබන සේක්ද? දුම් දමමින් සිටියා නමුත් කිසිවක් නොලබන්නාහු නොවෙදැ” යි කීවේය. තෙරුන් වහන්සේ එබස් අසා දුම් පිට කළ සේක. සියලු ප්‍රාසාදය දුමෙන් ඒක අන්ධකාර විය. සිටුවරයාගේ ඇස් ඉදිකටුවෙන් විදින කලක් මෙන් විය. “ගෙය දැවී යාවිදෝ” යි යන බියෙන්, “ඉදින් ගිනි ජාලාවක් මෙන් දිලිසී ගියා නමුත් කිසිවක් නොලබන්නාහු නොවෙදැ” යි නොකියා මෙසේ සිතුවේය.</p>
  <div class="subhead">දානයට කැමැත්ත ඇතිවීම සහ පුදුම සහගත සිදුවීම</div>
  <p>“මේ මහණ ඉතා ලග්නය (නොසැලී සිටියි). ඒකාන්තයෙන් මොහු යමක් නොලැබ නොයන්නේය. එසේ හෙයින් මොහුට එක් කැවුමක් (පූපයක්) දෙමි” යි සිතා භාර්යාවට කියන්නේ, “සොඳුර, මොහුට කුඩා කැවුමක් පිස දී යවාපියව” යි කීවේය.</p>
  <p>ඇය හැඳි අගින්ම පිටි ස්වල්පයක් කබලේ වත් කළාය. එකෙණෙහි එය මහත් වූ කැවුමක්ව, මුළු කබල පුරා ගෙනවිත් පිපී නැගී සිටියේය. සිටුවරයා ඒ දැක, “තී විසින් බොහෝ කොට පිටි ගෙන ඇතැ” යි කියා, තෙමේම හැඳි අගින් පිටි පොඩියක් ගෙන කබලේ වත් කළේය. එය පළමු වත් කොට පිසූ කැවුමට වඩා මහත් විය. මෙසේ යම් යම් කැවුමක් පිසින්නේ නම්, ඒ කැවුම මහත් වී යන්නේය. සිටුවරයා ඒ දැක කලකිරී භාර්යාවට කියන්නේ, “සොඳුර, මොහුට එක් කැවුමක් දී යවාපියව” යි කීවේය.</p>
  <p>එබස් අසා සිටු දියණිය පෙට්ටියෙන් එක් කැවුමක් ගන්නට ගිය කල්හි, සියල්ලම එකිනෙක ඇලී ගියේය. ඒ සිටු දියණිය සිටුවරයාට කියන්නී, “ස්වාමීනි, සියලු කැවුම් එකිනෙක ඇලී ගියේය. වෙන් කොට ගත නොහැකි වෙමි” යි කීවාය. “මම වෙන් කරමි” යි කියා සිටුවරයාත් වෙන් කොට ගත නොහැකි විය. දෙදෙනාම දෙකෙළවර අල්ලා ඇද වෙන් කොට ගත නොහැකි වූහ.</p>
  <p>ඉක්බිති ඒ සිටුවරයා කැවුමක් සමඟ වෑයම් කරන්නා වූ තැනැත්තෙකු සේ සකල ශරීරයෙන් දාඩිය දැමුවේය. කැවුමෙහි තිබූ තණ්හාව සිඳී ගියේය. එකල්හි සිටුවරයා භාර්යාවට කියන්නේ, “සොඳුර, මට කැවුම්වලින් කම් නැත. පෙට්ටිය පිටින්ම මේ භික්ෂුවට දීපියව” යි කීවේය. ඒ සිටු දියණිය පෙට්ටිය පිටින්ම රැගෙන තෙරුන් වහන්සේ සමීපයට ගියාය.</p>
  <p>එකල තෙරුන් වහන්සේ දෙදෙනාටම ධර්ම දේශනා කොට රත්නත්‍රයෙහි ගුණ වදාළ සේක. “දෙන ලද දානයෙහි විපාක ඇත. ආගන්තුක සත්කාර වශයෙන් දෙන ලද දක්ෂිණාවෙහිත් විපාක ඇතැ” යි දානාදී පින්කම්වල විපාක ආකාශයෙහි පුන් සඳ මඩලක් මෙන් ප්‍රකාශ කොට දැක්වූ සේක.</p>
  <div class="image-placeholder" data-prompt="Masterpiece painting, Full screen, Full bleed, Edge to edge, Pristine Ancient South Asian painting style, Vibrant colors, high quality, sharp focus. Interior of the palace room. The wealthy miser and his wife are respectfully offering a large basket full of golden-brown oil cakes (kevum) to the Buddhist monk (Moggallana) who stands serenely by the window. The miser looks relieved and humble. The cakes in the basket look delicious and plentiful. Soft, divine light illuminates the monk.">
    <img src="../jathaka-images/88_img_1.jpeg" class="story-image" alt="Story Illustration">
    <span class="img-label">සිටුවරයා සහ බිරිඳ විසින් කැවුම් පෙට්ටිය මුගලන් තෙරුන්ට පූජා කිරීම</span>
  </div>
  <div class="subhead">ජේතවනයට ගිය ගමන</div>
  <p>ඒ අසා ප්‍රසන්න වූ සිත් ඇතිව, “ස්වාමීනි, අවුත් මේ ආසනයෙහි වැඩ හිඳ මේ කැවුම් වැළඳුව මැනවැ” යි ආරාධනා කළෝය. තෙරුන් වහන්සේ වදාරන සේක්, “සිටුවරය, සම්‍යක් සම්බුදු රජාණන් වහන්සේ කැවුම් වළඳමි යි පන්සියයක් භික්ෂූන් වහන්සේ හා සමඟ විහාරයෙහි වැඩ සිටින සේක. තොපගේ අභිප්‍රාය ඇත්නම් සිටු දියණිය ලවා කැවුම් හා කිරි ආදිය ගෙන්වාගෙන සර්වඥයන් වහන්සේ සමීපයට යමු” යි වදාළ සේක.</p>
  <p>සිටුවරයා කියන්නේ, “ස්වාමීනි, සර්වඥයන් වහන්සේ කොහි වැඩ වසන සේක්දැ” යි විචාළේය. “සිටුවරය, මීට පන්සාළිස් යොදුනකින් ඔබ්බෙහි ජේතවන විහාරයෙහිය” යි වදාළ සේක. “ස්වාමීනි, වේලාව ඉක්ම නොයා මෙතෙක් දුර කෙසේ යමුදැයි” යි කීවේය.</p>
  <p>“පින්වත් වූ සිටුවරය, තොපගේ යන්නට අභිප්‍රායක් ඇත්නම් මම තොපව ඍද්ධි බලයෙන් ගෙන යමි. තොපගේ ප්‍රාසාදයෙහි ඉණි හිස තිබූ තැනම තිබෙන්නේය. ඉණි පාමුල වනාහි ජේතවන දොරටුවෙහිම පිහිටන්නේය. උඩු මහලෙන් යටි මහලට බසින වේලාව තුළදීම තොප දෙදෙනා ජේතවනයට ගෙන යමි” යි වදාළ සේක.</p>
  <p>සිටුවරයා “යහපත ස්වාමීනි” යි පිළිගත්තේය. එකල තෙරුන් වහන්සේ ඉණි හිස ඒ ප්‍රාසාදයෙහිම කොට, “ඒ ඉණි පාමුල ඒ ජේතවන දොරටුව වේවා” යි ඉටු සේක (අදිටන් කළ සේක). එසේම විය. තෙරුන් වහන්සේ සිටුවරයාත් සිටු දියණියත් උඩු මහලෙන් යටි මහලට බසින්නට පෙර ජේතවනයට පැමිණවූ සේක.</p>
  <div class="image-placeholder" data-prompt="Masterpiece, Full screen, Full bleed, Edge to edge, Pristine Ancient South Asian painting style, Vibrant colors, high quality, sharp focus. A magical, glowing staircase leads from a palace tower directly towards the lush gardens of a Buddhist monastery (Jetavanaramaya). Moggallana Thero leads the wealthy couple (a king and a queen) down the stairs. Thero in front, King next and Queen at the back. At the end of the staircase, the golden-skinned Buddha sits surrounded by many monks in saffron robes. The environment shifts from the city architecture at the top to a peaceful forest grove at the end of the staircase. Divine light surrounds the staircase.">
    <img src="../jathaka-images/88_img_2.jpeg" class="story-image" alt="Story Illustration">
    <span class="img-label">ප්‍රාසාදයේ සිට ජේතවනයට මැවූ දිව්‍යමය ඉණිමඟ</span>
  </div>
  <p>ඔහු දෙදෙන සර්වඥයන් වහන්සේ කරා එළඹ “වළඳන්නට වේලාවය” යි දැන්වූහ. සර්වඥයන් වහන්සේ එබස් අසා භෝජන ශාලාවට වැද, භික්ෂූ සංඝයා වහන්සේ හා සමඟ පනවන ලද බුද්ධාසන මස්තකයෙහි වැඩහුන් සේක. මහ සිටුවරයා බුදුන් ප්‍රධාන කොට ඇති පන්සියයක් භික්ෂු සංඝයා වහන්සේට දක්ෂිණෝදකය (අත් සෝදන පැන්) දුන්නේය. සිටු දියණිය සර්වඥයන් වහන්සේගේ පාත්‍රයට කැවුම් පිළිගැන්වූවාය.</p>
  <p>සර්වඥයන් වහන්සේ තමන් වහන්සේට යැපෙන පමණක් පිළිගත් සේක. පන්සියයක් භික්ෂූන් වහන්සේත් එසේම පිළිගත් සේක. සිටුවරයා දිගටම කිරි, තෙල්, මී පැණි, සකුරු පිළිගන්වාගෙන ගියේය. සර්වඥයන් වහන්සේ පන්සියයක් භික්ෂූන් වහන්සේ හා සමඟ කැවුම්වලින්ම ආහාර කෘත්‍යය නිම කළ සේක.</p>
  <p>මහ සිටුවරයා භාර්යාව හා සමඟ සෑහෙන පමණ කැවුම් අනුභව කළාහුමය. එතෙකුදු වුවත් කැවුම්වල කෙළවරක් නොපෙනුණේය. සියලු විහාරයෙහි භික්ෂූන් වහන්සේටත්, සිඟන්නන් හා යාචකයන්ටත් දුන් කල්හිත් කැවුම්වල කෙළවරක් නොපෙනුණේය. එසේ කල සිටුවරයා, “ස්වාමීනි, කැවුම් නොනිමන්නෝය” යි බුදුරජාණන් වහන්සේට දැන්වූයේය. “එසේ වී නම් සිටුවරය, ජේතවන දොරටුව සමීපයෙහි දමාපියව” යි වදාළ සේක.</p>
  <p>ඉක්බිති ඔහු දෙදෙන දොරටුවට නුදුරු තැන ඇති ප්‍රාග්භාරයක් (ගල් ලෙනක් හෝ ආනතියක්) සමීපයෙහි පෙට්ටියෙන්ම හලා දැමූහ. අද දක්වාත් ඒ ස්ථානය 'කබල්ලක' නම් වූ ප්‍රාග්භාරය යි කියාම ප්‍රසිද්ධ විය. මහ සිටුවරයා භාර්යාව හා සමඟ සර්වඥයන් වහන්සේ සමීපයට ගොස් එකත්පස්ව සිටියහ.</p>
  <p>බුදුරජාණන් වහන්සේ අනුමෝදනා ධර්ම දේශනා කළ සේක. අනුමෝදනාව කෙළවර මේ දෙදෙනා සෝවාන් ඵලයෙහි පිහිටා, බුදුරජාණන් වහන්සේට නමස්කාර කොට, ජේතවන දොරටුවෙහිදී ඉණිමඟට නැගී තමන්ගේ ප්‍රාසාදයටම ගොස් පිහිටියහ. එතැන් පටන් මහ සිටුවරයා අසූ කෝටියක් ධනය බුද්ධ ශාසනයෙහි දාන පරිත්‍යාග වශයෙන් විසිරවූයේය.</p>
  <div class="subhead">වර්තමාන කථාව</div>
  <p>දෙවන දින සම්‍යක් සම්බුදුරජාණන් වහන්සේ සැවැත් නුවර පිඬු සිඟා වැඩ, ජේතවනයට පැමිණ භික්ෂූන් වහන්සේලාට දම් දෙසා ගන්ධකුටියට වැද සැතපුණු කල්හි, සවස් භාගයේ දම්සභා මණ්ඩපයෙහි රැස්ව උන්නා වූ භික්ෂූන් වහන්සේලා මෙසේ කතිකා කරමින් සිටියහ. “ඇවැත්නි, මහා මෞද්ගල්‍යායන ස්ථවිරයන් වහන්සේගේ ආනුභාවයක් තිබෙන හැටි බලව. උන්වහන්සේ මසුරු සිටාණන්ව මොහොතකින් දමනය කොට, සිතෙහි වූ ක්ලේශ නමැති විෂ විනාශ කොට, කැවුම් ගෙන්වාගෙන ජේතවනයට අවුත් සර්වඥයන් වහන්සේට හමු කරවා සෝවාන් ඵලයෙහි පිහිටවූහ. ඒ මහා මෞද්ගල්‍යායන ස්ථවිරයෝ ඉතා මහත් වූ ආනුභාව ඇත්තෝය” යැයි තෙරුන් වහන්සේගේ ගුණ කිය කියා උන්සේක.</p>
  <p>ශාස්තෘ වූ බුදුරජාණන් වහන්සේ දම්සභා මණ්ඩපයට වැඩම කොට, “මහණෙනි, දැන් මා එන්නට පෙර කවර කථාවකින් යුක්තව සිටියහු දැ?” යි විචාරා වදාළ සේක. “ස්වාමීනි, අපි මෙන්න මේ කථාවෙන් යුක්තව සිටියෙමු” යැයි භික්ෂූන් පැවසූ කල්හි, “මහණෙනි, කුලයන් දමනය කරන්නා වූ භික්ෂූන් විසින් කුලයන්ට පීඩා නොකොට, නොමිරිකා, නොතලා මලින් රොන් ගන්නා වූ බඹරෙකු මෙන් කුලයන් වෙත එළඹ බුදුගුණ දැන්විය යුත්තේය” යැයි වදාරා තෙරුන් වහන්සේට ප්‍රශංසා කළ සේක.</p>
  <div class="gatha">
    <p>“යථාපි භමරො පුප්ඵං, වණ්ණගන්ධමහෙඨයං;</p>
    <p>පලෙති රසමාදාය, එවං ගාමෙ මුනී චරෙ”ති.</p>
  </div>
  <p>යන මේ ධම්මපද ගාථාව දේශනා කොට, මතුයෙහිත් තෙරුන් වහන්සේගේ ගුණ ප්‍රකාශ කරනු පිණිස “මහණෙනි, මෞද්ගල්‍යායන ස්ථවිරයන් විසින් මසුරු සිටාණන් දමනය කළේ දැන් පමණක් නොවෙයි, පෙරත් ඔහු දමනය කොට කර්මඵල සම්බන්ධය පෙන්වා දුන්නෝම වේදැ” යි වදාරා අතීත කථාව දක්වා වදාළ සේක.</p>
  <div class="subhead">අතීත කථාව</div>
  <p>යටගිය දවස බරණැස් නුවර බ්‍රහ්මදත්ත නම් රජකෙනෙකු රාජ්‍යය කරන කල්හි බරණැස් නුවර ‘ඉල්ලීස’ නම් සිටාණ කෙනෙක් වූහ. ඒ සිටාණෝ අසූ කෝටියක් සම්පත් ඇත්තෝය. එහෙත් ඔහු ශරීර දෝෂයෙන් යුක්තය; කොරය, කුදය, අත් පා වක්ය, වපර ඇස් ඇත්තේය. හෙතෙම රත්නත්‍රයෙහි පැහැදීමක් නැත්තේය; ශ්‍රද්ධාව නැත්තේය; මසුරු ගුණ ඇත්තේය. තමන් සන්තක වස්තුව අන් කෙනෙකුට නොදෙති; තමාත් අනුභව නොකරති. ඔවුන්ගේ සම්පත රාක්ෂසයන් විසින් අරක් ගන්නා ලද පොකුණක් මෙන් අන් අයට ප්‍රයෝජනයක් නැතිව පැවතුණි. එහෙත් ඒ සිටාණන්ගේ දෙමාපියෝ වනාහී සත්වැනි කුල පරම්පරාව දක්වා දායකයෝ වූහ; දානපතියෝ වූහ. මොහු සිටු තනතුරු ලැබූ පසු තමන්ගේ කුල වංශය නසා, දන්සල් ගිනි තබා, යාචකයන්ට තලා එලවා දමා වස්තුවම රැස් කරවූයේය.</p>
  <p>එක් දවසක් ඒ සිටාණෝ රජුට රාජ සේවය පිණිස ගොස් නැවත තමන්ගේ ගෙදරට එන අතරතුර, ගමන් මහන්සියෙන් පීඩිත වූ එක් පිටිසර මිනිසෙක් රා කළයක් ගෙන, පුටුවක් මත හිඳ, ඇඹුල් රායෙන් භාජනයක් පුර පුරා කුණු මස් අවුළුත් සමඟ බොන අයුරු දුටුවේය. එය දැක රා බීමට කැමැත්තක් ඇති වී මෙසේ සිතුවේය. “ඉදින් මම රා බොත් නම්, මා බොන්නට පටන් ගත් විට බොහෝ දෙනා බොන්නට කැමති වෙති. එසේ වූ විට මාගේ වස්තුව නැසී යන්නේය.” මෙසේ සිතූ ඒ සිටාණෝ තෘෂ්ණාව ඉවසාගෙන ඇවිද, කල් යාමක් ගිය කල්හි තෘෂ්ණාව ඉවසා ගත නොහැකිව පොළා නැගුණු පුළුන් රොදක් මෙන් සුදුමැලි වූ ශරීර ඇත්තේ විය. ඉල්පී පෙනෙන්නා වූ නහර වැල්වලින් ගැවසුණු සිරුරක් ඇති විය.</p>
  <p>ඉක්බිති එක් දවසක් ඒ සිටාණෝ ගබඩාවට වැද ඇඳ බදාගෙන නිදා ගත්හ. සිටාණන්ගේ භාර්යාව ඔහු සමීපයට ගොස් පිට පිරිමැද, “ස්වාමීනි, නුඹ වහන්සේට ඇති අපහසුව කුමක්දැ?” යි විචාළීය. මෙතැන්හි කිව යුතු සියල්ල යට කියන ලද ක්‍රමයෙන්ම දත යුත්තේය. සිටුතුමා තමාගේ රා තෘෂ්ණාව ගැන කී විට බිරිඳ මෙසේ යෝජනා කළාය. “එසේ වී නම් නුඹ වහන්සේට පමණක් සෑහෙන ලෙස මම සුරා පිළියෙළ කරම්ද?” යි විචාළ කල්හි, “ගෙදරදී සුරාව පිළියෙළ කළ විට බොහෝ දෙනා ඒ සුරාව බොන්නට බලාපොරොත්තු වෙති. කඩමණ්ඩියෙන් ගෙන්වාගෙනත් මෙතන හිඳ බොන්නට එපා, අන් අය ඉල්ලති” යයි පවසා, ඉතා සුළු රන් ප්‍රමාණයක් දී කඩමණ්ඩියෙන් රා කළයක් කුඩා කොල්ලෙකු ලවා ගෙන්වා ගත්තේය. පසුව නුවරින් පිටත් වී ගං ඉවුරට ගොස් මහාවන සමීපයේ එක් කැලෑවකට වැද, රා කළය තබවා ගෙන, “තොප පලා යව” යි කියා කොලුවා දුර යවා, කුඩා භාජනයක් පුරවාගෙන රා බොන්නට පටන් ගත්තේය.</p>
  <div class="subhead">ශක්‍ර දේවේන්ද්‍රයන්ගේ පැමිණීම</div>
  <p>ඒ සිටාණන්ගේ පියාණෝ වනාහී දානාදී පින්කම් කළ බැවින් දිව්‍ය ලෝකයෙහි ශක්‍රව උපන්නාහුය. ඒ ශක්‍ර දේවේන්ද්‍රයා එකෙණෙහිම, “මාගේ දන්වට පවතී දෝ හෝ නොපවතී දෝ හෝ” යි පරීක්ෂා කරන්නේ, ඒ දන්වට නොපවතින බවත්, පුත්‍රයා කුලවංශය නසා, දන්සල් දවා, යාචකයන්ට තලා එලවා දමා, මසුරු බවෙහි පිහිටා, අන් කෙනෙකුට දිය යුතු වේ යැයි යන බියෙන් වන ලැහැබකට වැද තනිවම රා බොන ආකාරයත් දුටුවේය. දැක, “දැන් ගොස් ඔහු අල්ලා දමනය කොට, කර්මඵල සම්බන්ධය පෙන්වා දී, දන් දෙවා ඔහුත් දිව්‍ය ලෝකයෙහි උපදින ලෙසට කටයුතු කරමි” යි සිතා මනුෂ්‍ය ලෝකයට බැස ගත්තේය. ශක්‍රයා ඉල්ලීස සිටාණන්ට සමාන වූ, කොර වූ, කුදු වූ ස්වරූපයක් මවාගෙන රජගහ නුවරට වැද රජතුමාගේ මාලිගා දොරකඩ සිට තමන් ආ බව කියා යවා, “අවුත් වදිත්ව” යි කී කල්හි මාලිගාවට වැද රජතුමා වැඳ එකත්පසෙක සිටියේය.</p>
  <p>රජතුමා, “කිමෙක්ද මහා සිටාණෙනි, මේ නොවේලාවේ පැමිණියේ?” යයි ඇසුවේය. “එසේය ස්වාමීනි, මාගේ ගෙදර අසූ කෝටියක් පමණ වස්තුව ඇත. ඒ වස්තුව නුඹ වහන්සේ ගෙන්වා ගෙන භාණ්ඩාගාරය පුරවා ගත මැනවැ” යි ඔහු කීවේය. “මහා සිටාණෙනි, තොපගේ වස්තුවෙන් අපට ප්‍රයෝජන නැත. තොපගේ වස්තුවට වඩා අපගේ වස්තුව ඉතා බොහෝය” යි රජු කීවේය.</p>
  <p>එබස් ඇසූ සිටාණෝ කියන්නෝ, “ඉදින් රජ්ජුරුවන් වහන්ස, නුඹ වහන්සේට ප්‍රයෝජනයක් නැත්නම් මා කැමති පරිද්දෙන් ගෙන දන් දෙමි” යි කීහ. “එසේ කළ මැනවි මහා සිටාණෙනි” යයි රජු කී කල්හි, “යහපත මහරජ්ජුරුවන් වහන්ස” යැයි කියා ඒ සිටාණෝ රජතුමා වැඳ පිටත්ව ඉල්ලීස සිටාණන්ගේ ගෙදරට ගියෝය. එකල්හි සියලු පරිවාර ජනයා අවුත් පිරිවරා ගත්හ. “මේ ඉල්ලීස සිටාණෝ නොවෙති” යැයි දැනගන්නට සමත් කිසිවෙක් නොවීය. එකල්හි සිටාණෝ ගෙට වැද එළිපත්ත ඇතුළේ සිට දොරටුපාලයා කැඳවා, “එම්බා කොල, මා හා සමාන ස්වරූප ඇති යම් වෙනත් අයෙක් අවුත් ‘මේ මාගේ ගෙය ය’යි කියා ඇතුළු වන්නට ආවොත්, ඔහුගේ පිටට ගසා එලවා දමව” යි දොරටුපාලයාට විධාන කොට තමා ප්‍රාසාදයේ මතු මහල් තලයට නැගී මහානර්ඝ වූ අසුනක හිඳ සිටු දියණිය සමීපයට කැඳවා සතුටු ආකාර දක්වා, “සොඳුර, අපි දන් දෙමු දැ?” යි ඇසුවේය. ඒ වචනය අසා සිටු දියණියත්, දූ දරුවෝත්, දාස කර්මකාරාදීහුත්, “මෙතෙක් කල් මුළුල්ලෙහිත් මුන්වහන්සේට දන් දෙන්නට සිතුවිල්ලක්වත් පහළ නොවීය. අද නම් රා බී මොළොක් වූ සිත් ඇතිව දන් දෙනු කැමති සේක් වනැ” යි සිතා සතුටු වූහ.</p>
  <p>ඉක්බිත්තෙන් සිටු දියණිය ඒ සිටාණන්ට, “ස්වාමීනි, කැමති පරිද්දකින් දන් දුන මැනවැ” යි කීවාය. “එසේ වී නම් නුවර අණබෙර ලන තැනැත්තා කැඳවා ගෙන්වාගෙන, ‘රන්, රිදී, මුතු, මැණික් ආදියෙන් ප්‍රයෝජන ඇති කෙනෙක් ඉල්ලීස සිටාණන්ගේ ගෙට පැමිණෙත්වා’ යි කියා මුළු නුවර අණබෙර යවව” යි ඔහු කීවේය.</p>
  <p>ඒ සිටු දියණියත් ඒ ආකාරයෙන්ම කළාය. මහජනයා පැස්, පෙට්ටි, මලු ආදිය ගෙන දොරකඩට රැස් වූවාහුය. එකෙණෙහි ශක්‍රයෝ සත්රුවන් පිරුණු ගබඩාවල දොර හරවා, “මේ සියලු වස්තු තොප සැමට දෙමි. සෑහෙන පමණක් ගෙන යව” යි කීවාහුය.</p>
  <p>එකල මහජනයා ගබඩාවලින් වස්තුව පිටතට ගෙන රාජාංගනයෙහි රැස් කොට තම තමන් ගෙනා භාජන පුරාගෙන යන්නාහුය. එක්තරා පිටිසර මිනිසෙක් ඉල්ලීස සිටාණන්ගේ ගොනුන් උන්ගේම රථයෙහි යොදාගෙන, සත්රුවනින් පුරවාගෙන නුවරින් පිටත්ව මහ පාරට පැමිණියේය. ඔහු ඉල්ලීස සිටාණන් කැලයට වැද රා බොමින් සිටි තැනට නුදුරින් රථය දක්කමින්, “ස්වාමීනි, ඉල්ලීස සිටාණන් වහන්ස, අවුරුදු සියයක් ජීවත් වුව මැනව! නුඹ වහන්සේ නිසා දැන් මා විසින් සිය අතින් කිසිදු රැකියාවක් නොකොට දිවි ඇති තෙක් ජීවත් වීමට තරම් සම්පත් ලබන ලදී. නුඹ වහන්සේගේම රථයයි, නුඹ වහන්සේගේම ගොනුන්ය, නුඹ වහන්සේගේම ගෙයි සත්රුවනය. දැන් මේ වස්තුව මෑණියන් විසින් දුන් දෙයකුත් නොවෙයි, පියාණන් විසින් දුන් දෙයකුත් නොවෙයි; ස්වාමීනි, නුඹ වහන්සේම නිසා ලත් සම්පත්ය” යි සිටාණන්ගේ ගුණ කිය කියා යන්නේය.</p>
  <div class="subhead">සැබෑ ඉල්ලීසගේ පැමිණීම</div>
  <p>සිටාණෝ ඒ බස් අසා බියෙන් ත්‍රස්තව මෙසේ සිතූහ. “මේ තෙම මාගේ නම කියා යෙයි. මේ කිමෙක්ද? රජ්ජුරුවන් වහන්සේ විසින් මාගේ ධනය ලෝවැස්සන්ට දෙන ලද්දේ ද?” යි කැලයෙන් නික්ම ගොන් ගෙය හා රථය හැඳිනගෙන, “එම්බල දුෂ්ට වූ කොල්ල, මාගේ ගොනා! මාගේ රථය!” යි කියා ගොස් ගොනුන්ගේ ලණුව අල්වා ගත්තේය. එකල්හි ඒ පිටිසර මිනිසා රථයෙන් බැස, “එම්බා දුෂ්ට කොල්ල, ඉල්ලීස සිටාණෝ සියලු නුවරවාසීන්ට දන් දෙති. තෝ උන්ට කුමක් වන්නෙහිදැ?” යි අකුණු ගසන්නාක් මෙන් පිටට ගසා, ඒ රථය රැගෙන ගියේය. මේ ඉල්ලීස සිටාණෝ වෙව්ලමින් නැගී සිට, ඇඟ වැලි පිස පිස වහ වහා ගොස් රථයේ එල්ලී ගත්හ. එකල්හි ඒ පිටිසර මිනිසා රථයෙන් බැස ඉසකේ අල්ලා නමාගෙන, වැලි මිටි දෙකකින් ඇන තලා, බෙල්ලෙන් අල්ලා තල්ලු කොට රථය පදවාගෙන ගියේය.</p>
  <p>මෙපමණකින් ඒ සිටාණන්ගේ රා මදය සිඳී ගියේය. ඒ සිටාණෝ වෙව්ල වෙව්ලා වේගයෙන් තමන්ගේ ගේ දොරට ගොස් සම්පත් රැගෙන යන්නවුන්ට, “එම්බා පින්වත්නි, මේ කිමෙක්ද? රජ්ජුරුවන් වහන්සේ මාගේ සම්පත් කොල්ලකන සේක්දැ?” යි කියා ගොස් ඒ ඒ වස්තු අල්ලා ගනිති. ඇල්ලූ ඇල්ලූ මනුෂ්‍යයෝ ඔහුට ගස ගසා පාමුල හෙළති. ඒ සිටාණෝ වේදනාවෙන් පීඩිතව ගෙට ඇතුළු වන්නට පටන් ගත්හ. එකල්හි දොරටුපාලයා, “එම්බල දුෂ්ට වූ ගොවිය, කොහි යන්නෙහිදැ?” යි වේවැලෙන් පහර දී, බෙල්ලෙන් අල්ලා පිටත් කළේය. එවෙලෙහි සිටාණෝ “දැන් මට රජ්ජුරුවන් වහන්සේ හැර අන් කිසි පිහිටක් නැතැ” යි සිතා රජතුමා සමීපයට ගොස්, “දේවයන් වහන්ස, මාගේ ගෙය නුඹ වහන්සේ කොල්ලකන සේක්දැ?” යි ඇසුවේය.</p>
  <p>එබස් ඇසූ රජ්ජුරුවෝ, “සිටාණෙනි, මම කොල්ල නොකමි. තොපම අවුදින් ‘නුඹ වහන්සේ නොගන්නා සේක් නම් මම ම මාගේ වස්තුව දන් දෙමි’ යි කියා නුවර අණබෙර ලවා දන් දුන්නා නොවේදැ?” යි ඇසූහ.</p>
  <p>එකල්හි සිටාණෝ කියන්නෝ, “දේවයන් වහන්ස; මම නුඹ වහන්සේ සමීපයට නොආවෙමි. කිමෙක්ද? නුඹ වහන්සේ මාගේ මසුරු බව නොදන්නා සේක්ද? මම තණ පතක් තෙල් බිංදුවක් වුව ද කිසි කෙනෙකුට නුදුන් විරූ කෙනෙක්මි. යම් සිටාණ කෙනෙක් දන් දෙන්නේ නම්, ඔවුන් කැඳවා ගෙන්වාගෙන පරීක්ෂා කරවනු මැනව රජ්ජුරුවන් වහන්ස” යයි ඉල්ලා සිටියේය.</p>
  <p>එබස් ඇසූ රජතුමා ශක්‍ර දේවේන්ද්‍රයන් කැඳවා ගෙන්වා ගත්තේය. දෙදෙනාගේ වෙනස රජ්ජුරුවෝ ද නොදනිති; අමාත්‍යයෝ ද නොදනිති. මසුරු සිටාණෝ, “කිමෙක්ද රජ්ජුරුවන් වහන්ස, මොහු සිටාණෝද? මම සිටාණෝද?” යි ඇසූහ. “අප නාඳුනමු, එසේ නම් දෙදෙනා හඳුනන්නා වූ කිසි කෙනෙක් ඇද්දැ?” යි රජු විචාළේය. “ස්වාමීනි, මාගේ භාර්යාව අඳුනන්නී වේදැ” යි මසුරු සිටාණෝ කීහ. එකල්හි ඒ සිටාණන්ගේ භාර්යාව කැඳවා, “තොපගේ ස්වාමි පුත්‍රයාණෝ කවුරුදැ?” යි විචාළ සේක.</p>
  <p>ඒ සිටු දියණිය, ශක්‍රයා පෙන්වා “මූ වේදැ” යි කියා ශක්‍රයන් සමීපයෙහි සිටියාය. දූ දරුවනුත්, දාස කර්මකාරාදීනුත් කැඳවා විචාළාහුය. හැමදෙනාම ගොස් ශක්‍රයන් සමීපයෙහි සිටියාහුය. නැවත සිටාණෝ මෙසේ සිතූහ. “මාගේ හිසෙහි පිළිකාවක් ඇත. හිසකෙස් වලින් වැසී තිබෙන බැවින් ඒ පිළිකාව කපුවාම දන්නේය. අනික් කෙනෙක් නොදනිති. ඔහු කැඳවුව මැනවැ” යි කීහ.</p>
  <p>එසමයෙහි වනාහි බෝධිසත්ත්වයෝ ඉල්ලීස සිටාණන්ට කපුවා වී උපන්නාහුය. රජ්ජුරුවෝ ඒ කපුවා කැඳවා, “ඉල්ලීස සිටාණන් අඳුනන්නෙහිදැ?” යි විචාළෝය. “හිස බලා ඇඳිනගනිමි ස්වාමීනි” යි කපුවා කීය. “එසේ වී නම් දෙදෙනාගේම හිස බලව” යි රජු නියම කළේය.</p>
  <p>එකෙණෙහි ශක්‍රයෝ තමන්ගේ හිසෙහිත් පිළිකාවක් මවා ගත්හ. බෝධිසත්ත්වයෝ දෙදෙනාගේම හිස පරීක්ෂා කර බලා, “මහරජ්ජුරුවන් වහන්ස, දෙදෙනාගේම හිසෙහි පිළිකා ඇත්තේය. මම මොවුන් දෙදෙනාගෙන් කවරෙක් සැබෑ ඉල්ලීස දැයි දැනගත නොහැකි වෙමි” යි කියා මෙසේ පැවසුවේය. “දෙදෙනාම කොර වූහ; දෙදෙනාම කුදු වූහ; දෙදෙනාම වපර ඇස් ඇත්තෝය; දෙදෙනාගේම හිසෙහි පිළිකා ඇත්තෝය. එසේ හෙයින් ඉල්ලීසයන් අසවලා යැයි මම නොදනිමි.” බෝධිසත්ත්වයන්ගේ වචනය අසා මසුරු සිටාණෝ කම්පිත වූ සිත් ඇතිව, ශෝකයෙන් සිහි එලවාගත නොහැකිව එතනම ඇද වැටුණේය.</p>
  <div class="image-placeholder" data-prompt="Masterpiece, Full screen, Full bleed, Edge to edge, Pristine Ancient South Asian painting style, Vibrant colors, high quality, sharp focus. A dramatic scene in a royal courtyard. In the air, suspended by magic, stands Sakra, King of Gods, radiating golden light, dressed in divine royal attire and heavy jewelry, holding a diamond weapon (Vajra). Below him on the palace floor, the miser millionaire Illisa is terrified, cowering on the ground; he is depicted as ugly, with a hunchback, crooked limbs, and squinted eyes. Nearby, a human King in ancient Indian royal robes looks up in awe, surrounded by courtiers. The setting is an ancient palace with stone pillars and intricate carvings. Warm, dramatic lighting emphasizing the divine presence.">
    <img src="../jathaka-images/89_img_1.jpeg" class="story-image" alt="Story Illustration">
    <span class="img-label">ශක්‍ර දේවේන්ද්‍රයන් සැබෑ ස්වරූපයෙන් අහසෙහි පෙනී සිටීම</span>
  </div>
  <p>එකෙණෙහි ශක්‍ර දේවේන්ද්‍රයෝ, “මහ රජ්ජුරුවන් වහන්ස, මම ඉල්ලීසයෙක් නොවෙමි, ශක්‍ර දේවේන්ද්‍රයෙමි” යි කියා මහත් වූ ශක්‍ර දේවේන්ද්‍ර ලීලාවෙන් ආකාශයෙහි සිටියාහුය. ඉල්ලීසයන්ගේ මුහුණේ දහඩිය පිස පැන් ඉස සැනසීමට පත් කළෝය. ඒ සිටාණෝ නැගී සිට ශක්‍ර දේවේන්ද්‍රයන්ට නමස්කාර කොට සිටියාහුය. එකල ශක්‍ර දේවේන්ද්‍රයෝ සිටාණන්ට කියන්නෝ, “ඉල්ලීසයෙනි, මේ වස්තුව මා සතුය; තා සන්තක නොවෙයි. මම තොපගේ පියාණෝය. තෙපි මාගේ පුතනුවෝය. මම දානාදී වූ පින්කම් කොට ශක්‍ර ආත්ම භාවයට පැමිණියෙමි. තොප වනාහී මාගේ වංශයෙහි එන සිරිත කඩකොට, මසුරු බවෙහි පිහිටා, දන්සල් දවා, යාචකයන් පලවා හැර වස්තුව රැස් කළෙහිය. ඒ වස්තුව තොපිත් අනුභව නොකරන්නෙහිය; අනික් කෙනෙකුන්ටත් ප්‍රයෝජන නැත්තේය; රාක්ෂසයන් අරක් ගත් පොකුණක් මෙන් සිටින්නේය. ඉදින් මාගේ දන්සල් කරවා පෙර පරිද්දෙන්ම දන් දුන්නෙහි වී නම් යහපත. ඉදින් නොදෙන්නෙහි වී නම්, තාගේ සියලු ධන ධාන්‍යයන් අතුරුදහන් කොට, මේ වජ්‍රායුධයෙන් තාගේ ඔළුවත් පලා ජීවිතක්ෂයට පමුණුවමි” යි තර්ජනය කළේය.</p>
  <p>එබස් අසා ඉල්ලීස සිටාණෝ මරණ බියෙන් තැතිගෙන, “මෙතැන් පටන් දන් දෙමි” යි ප්‍රතිඥා දුන්නේය. ශක්‍රයෝ සිටාණන්ගේ ප්‍රතිඥා ලැබ ආකාශයෙහි හිඳ ධර්ම දේශනා කොට, ඒ සිටාණන් පඤ්ච ශීලයෙහි පිහිටුවා ශක්‍ර භවනයට ගියෝය. ඉල්ලීස සිටාණෝත් දානාදී පින්කම් කොට මරණින් මතු ස්වර්ග ලෝකයෙහි උපන්නාහුය.</p>
  <p>ශාස්තෘ වූ බුදුරජාණන් වහන්සේ, “මහණෙනි, මහා මෞද්ගල්‍යායන ස්ථවිරයෝ මසුරු සිටාණන් දමනය කළේ දැන් මතු නොවෙයි, පෙරත් දමනය කළෝ වේ දැ” යි මේ ධර්ම දේශනාව ගෙනහැර දක්වා වදාරා, පූර්වාපර සන්ධි ගළපා මේ ‘ඉල්ලීස ජාතකය’ නිමවා වදාළ සේක.</p>
  <p>“එසමයෙහි සිටාණෝ නම් දැන් මේ මසුරු සිටාණෝය. ශක්‍ර දේවේන්ද්‍රයෝ නම් මහා මෞද්ගල්‍යායන ස්ථවිරයෝය. රජ්ජුරුවෝ නම් ආනන්ද ස්ථවිරයෝය. එසමයෙහි කපුවා වී උපන්නෙම් තිලෝගුරු සම්‍යක් සම්බුදුරජ වූ මම වේදැ” යි තමන් වහන්සේ දක්වා වදාළ සේක.</p>
  <nav class="bottom"><a class="button prev" href="3-77.html"><i class="material-icons">arrow_back</i>77. මහාසුපින ජාතකය</a><a class="button next" href="3-79.html">79. ඛරස්සර ජාතකය <i class="material-icons">arrow_forward</i></a></nav>
</div>
    </div>
    <div id="toast"></div>
    <script src="../common/jquery-3.4.1.min.js"></script>
    <script src="../common/clipboard.min.js"></script>
    <script src="../common/book.js"></script>
</body>
</html>