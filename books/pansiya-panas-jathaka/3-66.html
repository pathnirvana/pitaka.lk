<!DOCTYPE html>
<html>
<head>
    <meta charset="UTF-8">
    <title>66. මුදුලක්ඛණ ජාතකය - පන්සිය පණස් ජාතකය</title>
    <meta name="description" content="පන්සිය පණස් ජාතකය - වේරගොඩ අමරමෝලි හිමි">
    <meta property="og:type" content="article">
    <meta property="og:title" content="66. මුදුලක්ඛණ ජාතකය - පන්සිය පණස් ජාතකය"> <!--For facebook link previews -->
    <meta property="og:image" content="https://pitaka.lk/books/common/og-books-500x300.png">
    <meta property="og:image:type" content="image/png">
    <meta property="og:image:width" content="500">
    <meta property="og:image:height" content="300">
    <meta name="viewport" content="width=device-width, initial-scale=1">
    <meta name="apple-mobile-web-app-capable" content="yes">
    <meta name="mobile-web-app-capable" content="yes">
    <link rel="icon" type="image/png" sizes="96x96" href="../common/favicon-96x96.png">
    <link rel="stylesheet" href="../common/book.css"/>
</head>
<body>
    <div book-folder="pansiya-panas-jathaka" style="width: 100%; max-width: 800pt; margin: 0pt auto; height: 100%; display: flex; flex-flow: column; align-content: center;">
        <div class="content">
  <nav class="top"><a class="button" href="../index.html"><i class="material-icons">home</i></a><i class="material-icons">navigate_next</i><a class="button" href="index.html#3-66"><i class="material-icons">toc</i>පන්සිය පණස් ජාතකය</a><i class="material-icons">navigate_next</i><a class="button" href="3.html">ජාතක කථා</a></nav>
  <div class="heading-bar">
    <h2>66. මුදුලක්ඛණ ජාතකය</h2><i class="material-icons star-icon undefined" data-bookmark="{&quot;ids&quot;:[3,66],&quot;headings&quot;:[&quot;ජාතක කථා&quot;,&quot;66. මුදුලක්ඛණ ජාතකය&quot;],&quot;book&quot;:{&quot;name&quot;:&quot;පන්සිය පණස් ජාතකය&quot;,&quot;folder&quot;:&quot;pansiya-panas-jathaka&quot;}}">star_outline</i><i class="material-icons share-icon" file-name="3-66.html">share</i>
  </div>
  <div class="subhead">වර්තමාන කථාව සහ භික්ෂුවගේ උකටලී භාවය</div>
  <p>තවද එක් සමයෙක්හි ලෝකෝත්තම වූ තිලෝගුරු බුදුරජාණන් වහන්සේ දෙව්රම් වෙහෙර වැඩවසන සේක්, සංක්ලේශයක් (කෙලෙස් උපද්‍රවයක්) අරභයා මේ ජාතකය වදාළ සේක.</p>
  <p>සැවැත් නුවර වාසී වූ එක් කුල පුත්‍රයෙක් සර්වඥයන් වහන්සේගේ ධර්ම දේශනාව අසා පැහැද, ශාසනයෙහි මහණ වී සියළු ප්‍රතිපත්තියෙහි පිළිපදින්නේය. ඒ යෝගාවචරයන් වහන්සේ හැම වේලෙහි සිතින් නොහරින ලද කමටහන් ඇතිව එක් දවසක් සැවැත් නුවර පිඬු සිඟා ඇවිදින සේක්, සර්වාභරණයෙන් සැරහුණා වූ ස්ත්‍රියක් දැක ශුභ වශයෙන් ඉන්ද්‍රියයන් බිඳ බැලූ සේක (ඉන්ද්‍රිය සංවරය නැති කරගෙන බැලූ සේක).</p>
  <p>ඒ භික්ෂූන් වහන්සේගේ අභ්‍යන්තරයෙහි ක්ලේශයෝ චලිත වූහ. වෑයෙන් කොටන ලද කිරි ඇති ගසක් මෙන් (කෙලෙස් නිසා සිත) කම්පා විය. භික්ෂූන් වහන්සේ එතැන් පටන් ක්ලේශ වසඟ වී කායාස්වාදයක්වත් චිත්තාස්වාදයක්වත් නොලබන සේක්, භයපත්ව වෙවුලන්නා වූ මුවෙකු හා සමාන වූ සේක. ශාසනයෙහි ඇළුම් නැති බැවින් දික්ව ගියා වූ කෙස් ලෝම නිය ඇතිව හා කිලිටු වූ සිවුරු ඇතිව සිටි සේක.</p>
  <p>ඉක්බිත්තෙන් ඒ භික්ෂූන් වහන්සේගේ ඉන්ද්‍රිය විකාරය දැක සහාය භික්ෂූන් වහන්සේ කියන සේක්, “ඇවැත්නි, තොපගේ චක්ෂුරාදි ඉන්ද්‍රීයයෝ පෙරසේ නොවෙති, ඊට කාරණා කවරේදැ?” යි විචාළ සේක්, “ඇවැත්නි, ශාසනයෙහි ඇළුම් නැතිවීමි” යි කී සේක.</p>
  <p>එබස් ඇසූ සහාය භික්ෂූන් වහන්සේ ඔහු බුදුන් සමීපයට කැඳවාගෙන ගිය සේක. සර්වඥයන් වහන්සේ, “මහණෙනි, මේ භික්ෂූහු නොකැමැති පරිද්දෙන් කුමක් පිණිස කැඳවාගෙන අවුදැ?” යි විචාළ සේක්, “ස්වාමීනි, මේ මහණ ශාසනයෙහි ඇලුම් නැත්තේය” යි දැන්වූ සේක.</p>
  <p>“සැබෑද? මහණ” යි විචාළ කල්හි, “සැබව, ස්වාමීනි” යි දැන්වූ සේක. “තා උකටලී කරවූවෝ කවුරුදැ?” යි විචාළ කල්හි, “ස්වාමීනි, මම පිඬු සිඟා ඇවිදිනෙම් එක් ස්ත්‍රියක් ඉඳුරන් බිඳ බැලීමි. එකල මට ක්ලේශයෝ චලිත වූහ. ඒ ක්ලේශයන්ගේ චලිත වීමෙන් ශාසනයෙහි ඇලුම් නැතිවීමි” යයි දැන්වූ සේක.</p>
  <p>ඉක්බිත්තෙන් සර්වඥයන් වහන්සේ ඒ භික්ෂු හට වදාරණ සේක්, “මහණ, තෝ ඉන්ද්‍රියයන් බිඳ විෂභාගාලම්බණය (තමාට විරුද්ධ වූ අරමුණ හෙවත් ස්ත්‍රී රූපය) ශුභ වශයෙන් ලබන්නෙහි, ක්ලේශයන් විසින් කම්පා කරණ ලද්දෙහිය යන යමෙක් ඇත්නම් ඒ තෙමේ ආශ්චර්ය නොවන්නේය. පෙර පඤ්චාභිඥා අෂ්ට සමාපත්ති ලාභීව ධ්‍යාන බලයෙන් ක්ලේශයන් විෂ්කම්භණය කොට (යටපත් කොට) පිරිසිදු වූ නිර්මල සිත් ඇතිව ආකාශයෙන් යන්නාවූ බෝධිසත්ත්වයෝ පවා ඉන්ද්‍රියයන් බිඳ විෂභාගාලම්බණ බැල්මෙන් ධ්‍යානයෙන් පිරිහී ක්ලේශයන්ගෙන් කම්පිතව මහ දුක් අනුභව කළාහුය” යි වදාළ සේක.</p>
  <p>තවද බුදුරජාණන් වහන්සේ මෙසේ වදාළ සේක: “මහමෙර උපුටා හෙළන්නට නිසි වූ මාරුතය ඇතකු සා පමණ ඇති ක්ෂුද්‍ර පර්වතයෙක්හි පැකිලියේද? සියක් යොදුන් උස ඇති මහ දඹගස මුලින් උදුරන්නට නිසි වූ මාරුතය ඉවුරු බුන් ගං තෙර හටගත් ක්ෂුද්‍ර වෘක්ෂයෙක පැකිලියේ ද? වහා සමුද්‍රය වියලාපියන්ට සමර්ථ වූ මාරුතයකුදු වෑගොන්නක දිය වියලා නොපියාද? එසේ හෙයින් මෙසේ වූ බුද්ධි ඇති පිරිසිදු චිත්ත සන්තාන ඇති බෝධිසත්ත්වයන් අඥාන කරවන්නා වූ ක්ලේශයෝ තා කෙරෙහි කුමක් පිණිස ලජ්ජා වෙද්ද? පිරිසිදු සත්ත්වයෝත් ක්ලේශයන් නිසා කිලුටු වෙති. උත්තම වූ යසසින් යුක්ත වූ සත්ත්වයෝ අයසට පැමිණෙති” යි වදාරා ඉකුත්වත් දක්වා වදාළ සේක.</p>
  <div class="subhead">අතීත කථාව: තාපසයන්ගේ පැමිණීම</div>
  <p>යටගිය දවස බරණැස් නුවර බ්‍රහ්මදත්ත නම් රජ්ජුරු කෙනෙකුන් රාජ්‍යය කරණ සමයෙහි අප මහබෝසතාණෝ කාසී රට එක් මහා සම්පත් ඇති බ්‍රාහ්මණ කුලයක ඉපිද විඤ්ඤු බවට පැමිණි තැනැත්තෝ, සියලු ශිල්පයෙහි පරතෙරට පැමිණ පඤ්චකාමය හැර ඍෂි ප්‍රව්‍රජ්‍යාවෙන් පැවිදිව, කසිණ පිරියම් කොට පංචාභිඥා අෂ්ට සමාපත්ති උපදවා ධ්‍යාන සැපයෙන් දවස් යවමින් හිමාලය වන ප්‍රදේශයෙහි වාසය කරන්නාහුය.</p>
  <p>ඒ බෝධිසත්ත්වයෝ එක් කලෙක ලුණු ඇඹුල් සෙවුනා සඳහා හිමාලය වනයෙන් බැස බරණැස් නුවරට පැමිණ රාජෝද්‍යානයෙහි වැස දෙවෙනි දවස් සිවුරු පිළිදැග, රත් වූ වැහැරි සිවුරමය වූ අඳනය පොරෝනය දෙක මනාකොට හැඳ පොරොවා, අඳුන්දිවිසම් ඒකාංශ කොට බහා, දළ මඩුලු බැඳ කෙණ්ඩියක් ගෙන බරණැස් නුවර පිඬු සිඟමින් රජ්ජුරුවන්ගේ මාලිගා දොරකඩට පැමිණියෝය. රජ්ජුරුවෝ ඒ තපස්වීන්ගේ ඊර්යා පථයෙහි පැහැද සමීපයට කැඳවා ගෙන්වා ගෙන මහානර්ඝ වූ ඛාද්‍ය භෝජ්‍යයෙහි පිණවා, කරන ලද අනුමෝදනා ඇති බෝධිසත්ත්වයන් රාජෝද්‍යානයෙහි වසනු පිණිස ආරාධනා කළෝය.</p>
  <p>ඒ බෝධිසත්ත්වයෝ ආරාධනය පිළිගෙන රජ ගෙයිදී වළඳා රාජ කුලයට අවවාද කෙරෙමින් උද්‍යානයෙහි සොළොස් හවුරුද්දක් විසුවාහුය.</p>
  <div class="subhead">මුදුලක්ඛණාවන් දැක ධ්‍යාන පිරිහීම</div>
  <p>ඉක්බිත්තෙන් එක් දවසක් රජ්ජුරුවෝ කැළඹුනු ප්‍රත්‍යන්ත ජනපදයක් සන්හිඳුවනු පිණිස යන තැනැත්තෝ, මුදුලක්ඛණා නම් වූ අග මෙහෙසිකාවන්ට “මාගේ තපස්වීන් වහන්සේට අප්‍රමාදව උපස්ථාන කරව” යි කියා ගියෝය.</p>
  <p>මහ බෝසතාණෝ රජ්ජුරුවන් ගිය තැන් පටන් තමන් කැමති විටෙක රජගෙට යෙති. ඉක්බිත්තෙන් එක් දවසක් මුදුලක්ඛණාවෝ බෝධිසත්ත්වයන්ට ආහාර පිස සමෘද්ධ කොට ලා, “අද තපස්වින් වහන්සේ කල් යවා එන සේකැ” යි සුවඳ පැනින් නහා සියළු බිසෝපලඳනාවෙන් සැරහී මතුමහල් තලයෙහි කුරු යහනක් පණවා බෝධිසත්ත්වයන්ගේ ඊම බල බලා වැදහොත්තාහුය.</p>
  <p>බෝධිසත්ත්වයෝත් එතනට වළඳන්නට වේලාව සලකා ධ්‍යානයෙන් නැගී ආකාශයෙන්ම රජගෙට ගියෝය. මුදුලක්ඛණාවෝ බෝධිසත්ත්වයන්ගේ වැහැරි සිවුරේ පවනින් නඟින හඬ අසාම “තපස්වින් වහන්සේ වැඩි සේක්වනැ” යි වැදහොත් තැනින් වහා නැගී සිටියාහුය. වේගයෙන් නැගී සිටියා වූ ඒ බිසවුන්ගේ මටසිළුටු වූ සළුව වැටී ගියේය. තාපසයෝ සිව්මැදුරු කවුළුවෙන් වදනා තැනැත්තෝ බිසවුන්ගේ විෂභාග රූපාලම්බනය ඉඳුරන් බිඳ ශුභ වශයෙන් බැලූහ.</p>
  <p>එකල බෝධිසත්ත්වයන්ගේ අභ්‍යන්තරයෙහි ක්ලේශයෝ චලිත වූහ. කිරි ඇති ගසකට කෙටුවාක් මෙන් විය. එකෙණෙහිම බෝධිසත්ත්වයන්ගේ ධ්‍යානය අන්තර්ධාන විය. පියාබුන් කපුටුවකු මෙන් විය. බෝධිසත්ත්වයෝ සිටම ආහාර පිළිගෙන නොවළඳාම ක්ලේශයන්ගෙන් කම්පිතව ප්‍රාසාදයෙන් බැස උයනට ගොස් පන්සලට වැද පෝරුමැස්ස යට ආහාරය තබා, විෂභාගාලම්බණයෙහි බැඳී කෙලෙස් ගින්නෙන් දැවෙමින් නිරාහාර බැවින් වියලෙන්නාහු සත් දවසක් මුළුල්ලෙහි පෝරුමැස්සෙහි වැදහොත්තාහුය.</p>
  <div class="subhead">රජුගේ ත්‍යාගය සහ තාපසයාගේ මෙහෙකාරකම</div>
  <p>සත්වෙනි දවස රජ්ජුරුවෝ පසල් දනව්ව ජයගෙන අවුත් නුවර පැදකුණු කොට මාලිගාවට නොගොස්ම “තපස්වීන් වහන්සේ දකිම්හ” යි උයනට ගොස් පන්සලට වැද, තපස්වී වැදහොත් තැන් දැක “එක් අඵාසුවෙක් වනැ” යි පන්සල කසල හරවා පය මඩිමින් හිඳ, “ස්වාමීනි, අඵාසුව කිමෙක්දැයි?” යි විචාළෝය.</p>
  <p>එබස් ඇසූ බෝධිසත්ත්වයන් වහන්සේ කියන සේක්, “මහ රජ්ජුරුවෙනි, මට අනික් අඵාසුවෙක් නැත. ක්ලේශ වසඟයෙන් පිළිබඳ සිත් ඇත්තෙමි” යි කිවුය. “ආර්යයන් වහන්ස, නුඹ වහන්සේගේ සිත කවුරුන් කෙරෙහි පිළිබඳ වී දැ?” යි විචාළෝය. “මහරජ්ජුරුවෙනි, මුදුලක්ඛණාවන් කෙරෙහි පිළිබඳවීය” යි කිවුය.</p>
  <p>රජ්ජුරුවෝ, “යහපත ස්වාමීනි, මම මුදුලක්ඛණාවන් නුඹවහන්සේට දෙමි” යි කියා තාපසයන් කැඳවාගෙන මාලිගාවට වැද, බිසවුන් සර්වාභරණයෙන් සරහා තපස්වින්ට පාවා දුන්නාහුය. දෙමින් සිට රජ්ජුරුවෝ මුදුලක්ඛණාවන්ට කියන්නෝ, “තොප විසින් තොපගේ බලයෙන් මේ තපස්වින් රැකපිය යුතුය” යි කිවුය. “යහපත ස්වාමීනි, තපස්වින් රැක පියම්හ” යි ගිවිස්සෝය.</p>
  <p>තාපසයෝ බිසවුන් ඇරගෙන මාලිගාවෙන් බටුවාහුය. ඉක්බිත්තෙන් මුදුලක්ඛණාවෝ මහ වාසල් දොරින් නික්මුණු වේලෙහිම තපස්වින්ට කියන්නෝ, “ස්වාමීනි, අපට එක් ගෙයක් ලද මැනව, එසේ හෙයින් නුඹ වහන්සේ ගොස් රජ්ජුරුවන් වහන්සේගෙන් ගෙයක් ඉල්වාගත මැනවැ” යි කිවුය. තාපසයෝ එබස් අසා ගොස් රජ්ජුරුවන් අතින් ගෙයක් ඉල්ලූය. රජ්ජුරුවෝ මනුෂ්‍යයන් ශරීර කෘත්‍යය සපයන වැසිකිළියක් හා සමාන වූ එක් ගෙයක් දෙවුය.</p>
  <p>තාපසයෝ බිසවුන් කැඳවාගෙන ගෙට ගියෝය. බිසව ගෙට වදින්ට මැලිව සිටියාහුය. “කවර කාරණයකින් ගෙට වදින්ට මැලිදැ?” යි කී කල්හි, “අපවිත්‍ර බැවින්, වදිනට මැලියෙමි” යි කිවුය. “දැන් කුමක් කෙරෙම්ද?” යි කී කල්හි, “ඒ ගෙය කසල හැර පිරිසිදු කරව” යි කියා රජ්ජුරුවන් සමීපයට යවා, “උදැල්ලක් ගෙනව, පෙට්ටියක් ගෙනව” යි ගෙන්වාගෙන, “අපවිත්‍රය හා කසල දම්මවා ගොම ගෑව මැනව,” යි කීවාය. නැවතත් “යව ඇඳක් ගෙනෙව, පුටුවක් ගෙනෙව, පහනක් ගෙනෙව, ඇතිරියක් ගෙනෙව, සැලක් ගෙනෙව, කලයක් ගෙනෙව” යි කියා එකී එකී විටෙක ගෙන්වා නැවත පැන් ආදිය ගෙනෙන පිණිස විධාන කළාය.</p>
  <div class="subhead">යථාර්ථය අවබෝධ වීම</div>
  <p>එවේලෙහි බෝධිසත්ත්වයෝ කලයක් හැරගෙන පැන් ගෙනවුත් සැල පුරා නහන පැන් සරහා තබා යහනක් අතුළේය. එකල යහනේ එක්ව ලගින්ට පටන් ගත් බෝධිසත්ත්වයන් දෑතින් රවුළු පත් දෙක (රැවුල සහ මුව) මිරිකා අල්වාගෙන, “තොපි මේ ශ්‍රමණ බවත් බ්‍රාහ්මණ බවත් නොදැනුදැයි?” යි කියා තමා තමන් අභිමුඛයට ගසාදා ඇලළූය (සෙලවූවාය). බෝසතාණෝ ඒ වේලෙහි සිහි ලද්දාහුව මෙතෙක් කල් මුළුල්ලෙහි කාමච්ඡන්දයෙන් අඥාන වූය, මෙසේ ක්ලේශයෝ නම් අඥානයට මුලාකාරණයෝය යි සිතූහ.</p>
  <div class="image-placeholder" data-prompt="Masterpiece, Full screen, Full bleed, Edge to edge, Pristine Ancient South Asian painting style, (Restored:1.2), Vibrant colors, high quality, sharp focus. Action: Inside a humble, somewhat messy hut with a simple bed and water pot, a beautiful queen in royal attire and jewelry stands firmly grasping the matted beard of an ascetic with both her hands, shaking him vigorously. The ascetic, who has golden skin, matted hair, and wears bark robes, looks startled, wide-eyed, and is awakening from a daze. Environment: Interior of a neglected room with basic household items like a broom and pot visible. Lighting/Mood: Dramatic realization, soft interior light highlighting the contrast between the queen's elegance and the ascetic's rustic appearance.">
    <img src="../jathaka-images/75_img_1.jpeg" class="story-image" alt="Story Illustration">
    <span class="img-label">මුදුලක්ඛණාවන් තාපසයාගේ රැවුලෙන් අල්ලා සෙලවූ අවස්ථාව.</span>
  </div>
  <p>මහ බෝසතාණෝ සිහි ලැබගෙන සිතන්නාහු, “මේ තෘෂ්ණාව මතුමත්තෙහි වඩාගෙන යේ නම් සතර අපායෙන්ම ඉස ඔසවාලිය නොදෙන්නේය. එසේ හෙයින් අදම මා විසින් මේ මුදුලක්ඛනාවන් රජ්ජුරුවන්ට පාවාදී හිමාලය වනයට වදින්ට වටනේය” යි බෝධිසත්ත්වයෝ මුදුලක්ඛණාවන් කැඳවාගෙන රජ්ජුරුවන් කරා ගොස්, “මහ රජ්ජුරුවෙනි, තොපගේ බිසව් තොපටම සුදුස්සෝය. මට උන්ගෙන් ප්‍රයෝජන නැත. උදක් මුන් නිසා මාගේ තෘෂ්ණාව වැඩුණු පමණකැ” යි කියා බිසවුන් රජ්ජුරුවන්ටම පාවා දුන්නුය.</p>
  <p>තවද, “මහ රජාණෙනි, තොපගේ මුදුලක්ඛණා නම් බිසවුන් නොලැබ පෙර මට මුන් ලද්දේ වීම් නම් යහපතැ යි එකම තෘෂ්ණාවක් උපන. යම් වේලෙක මා විසින් මේ දිගු පුළුල් වූ නුවන් ඇති මුදුලක්ඛණාවන් ලබන ලද්දීද, ඒ වේලෙහි පටන් ගෙන ගෘහ තෘෂ්ණාවය, උපකරණ තෘෂ්ණාවය, උපභෝග තෘෂ්ණාව යයි මෙසේ අනේක ප්‍රකාර වූ තෘෂ්ණාව මතු මත්තෙහිම වඩා ගෙන ගියේය. ඒ තෘෂ්ණාව මතු මත්තෙහිත් මෙසේම වැඩීගෙන යේ නම් සතර අපායෙන් මා ඉස සිසවාලුය නොහෙන්නේය. එසේ හෙයින් මට බිසවුන්ගෙන් ප්‍රයෝජන නැත. තොපගේ බිසවුන් තෙපිම පාවාගණුව යි මම් වූ කලී හිමාලය වනයට වදිමි” යි කියා එකෙණෙහිම නටුවා වූ ධ්‍යානය උපදවාගෙන ආකාශයෙහි හිඳ ධර්ම දේශනා කොට රජ්ජුරුවන්ට අවවාද දී, ආකාශයෙන්ම හිමාලය වනයට ගොස් නැවත මනුෂ්‍ය පථයක් දිශාවට නොආවාහුය.</p>
  <p>මතුමත්තෙහිත් මෙත්තා කරුණා මුදිතා උපේක්ෂා යන සතර බ්‍රහ්ම විහාර භාවනා කොට නොපිරිහුණු ධ්‍යානයෙන් ගොස් බ්‍රහ්ම ලෝකයෙහි උපන්නාහුය.</p>
  <div class="subhead">ජාතක සමාදානය</div>
  <p>ශාස්තෘ වූ බුදුරජාණන් වහන්සේ මේ ධර්ම දේශනාව ගෙනහැර දක්වා වදාරා චතුරාර්ය සත්‍යය ප්‍රකාශ කොට වදාළ සේක. චතුස්සත්‍ය ධර්ම දේශනාවගේ කෙළවර උකටලී මහණ සෝවාන් පෙළෙහි පිහිටියේය. සර්වඥයන් වහන්සේ පූර්වාපර සන්ධි ගළපා මේ මුදුලක්ඛණ ජාතකය නිමවා වදාළ සේක.</p>
  <p>“එසමයෙහි රජ්ජුරුවෝ නම් දැන් ආනන්ද ස්ථවිරයෝය. මුදුලක්ඛණාවෝ නම් උත්පලවර්ණ මහා ස්ථවිරාවෝය. එසමයෙහි තවුස් වූයෙම් තිලෝගුරු සම්‍යක් සම්බුදු රජ වූ මම්ම වේදැ” යි තමන් වහන්සේ දක්වා වදාළ සේක.</p>
  <nav class="bottom"><a class="button prev" href="3-65.html"><i class="material-icons">arrow_back</i>65. අනභිරති ජාතකය</a><a class="button next" href="3-67.html">67. උච්ඡංග ජාතකය <i class="material-icons">arrow_forward</i></a></nav>
</div>
    </div>
    <div id="toast"></div>
    <script src="../common/jquery-3.4.1.min.js"></script>
    <script src="../common/clipboard.min.js"></script>
    <script src="../common/book.js"></script>
</body>
</html>