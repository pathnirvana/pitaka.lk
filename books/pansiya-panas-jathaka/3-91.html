<!DOCTYPE html>
<html>
<head>
    <meta charset="UTF-8">
    <title>91. මහාසාර ජාතකය - පන්සිය පණස් ජාතකය</title>
    <meta name="description" content="පන්සිය පණස් ජාතකය - වේරගොඩ අමරමෝලි හිමි">
    <meta property="og:type" content="article">
    <meta property="og:title" content="91. මහාසාර ජාතකය - පන්සිය පණස් ජාතකය"> <!--For facebook link previews -->
    <meta property="og:image" content="https://pitaka.lk/books/common/og-books-500x300.png">
    <meta property="og:image:type" content="image/png">
    <meta property="og:image:width" content="500">
    <meta property="og:image:height" content="300">
    <meta name="viewport" content="width=device-width, initial-scale=1">
    <meta name="apple-mobile-web-app-capable" content="yes">
    <meta name="mobile-web-app-capable" content="yes">
    <link rel="icon" type="image/png" sizes="96x96" href="../common/favicon-96x96.png">
    <link rel="stylesheet" href="../common/book.css"/>
</head>
<body>
    <div book-folder="pansiya-panas-jathaka" style="width: 100%; max-width: 800pt; margin: 0pt auto; height: 100%; display: flex; flex-flow: column; align-content: center;">
        <div class="content">
  <nav class="top"><a class="button" href="../index.html"><i class="material-icons">home</i></a><i class="material-icons">navigate_next</i><a class="button" href="index.html#3-91"><i class="material-icons">toc</i>පන්සිය පණස් ජාතකය</a><i class="material-icons">navigate_next</i><a class="button" href="3.html">ජාතක කථා</a></nav>
  <div class="heading-bar">
    <h2>91. මහාසාර ජාතකය</h2><i class="material-icons star-icon undefined" data-bookmark="{&quot;ids&quot;:[3,91],&quot;headings&quot;:[&quot;ජාතක කථා&quot;,&quot;91. මහාසාර ජාතකය&quot;],&quot;book&quot;:{&quot;name&quot;:&quot;පන්සිය පණස් ජාතකය&quot;,&quot;folder&quot;:&quot;pansiya-panas-jathaka&quot;}}">star_outline</i><i class="material-icons share-icon" file-name="3-91.html">share</i>
  </div>
  <p>තවද එක් කාලයක මුළු ලොවට උතුම් වූ රූපකාය සම්පත්තියෙන් හා ධර්මකාය සම්පත්තියෙන් යුක්ත වූ ද, දස බල හා චතුවෛශාරද්‍යාදී වූ ගුණයෙන් බබළන්නා වූ ද, අප තිලෝගුරු සම්මා සම්බුදුරජාණන් වහන්සේ සැවැත් නුවර නිසා දෙව්රම් වෙහෙර වැඩවසන සේක්, මේ මහාසාර ජාතකය ආයුෂ්මත් වූ අනඳ මහ තෙරුන් වහන්සේ අරභයා දේශනා කළ සේක.</p>
  <p>එය කෙසේද යත්?</p>
  <div class="subhead">කොසොල් රජුගේ පුරඟනන්ගේ ඉල්ලීම</div>
  <p>එක් කාලයක කොසොල් රජුගේ අන්තඃපුර ස්ත්‍රීහු මෙසේ සිතූහ. “බුද්ධෝත්පාද කාලයක් නම් ඉතා දුර්ලභව ලැබිය හැක්කකි. මනුෂ්‍ය ආත්මභාවය ද එසේම ලබා ගැනීම දුෂ්කරය. ඇස් ආදී පංචේන්ද්‍රියන්ගේ සම්පූර්ණ බව ලබා ගැනීමත් එසේම දුර්ලභ වන්නේය. අපි ද මෙබඳු වූ බුද්ධෝත්පාදයක් හා ක්ෂණ සම්පත්තියත් ලබාගෙන, අපගේ කැමැත්ත පරිදි දෙව්රම් වෙහෙරට ගොස් බුදුරජාණන් වහන්සේගේ මිහිරි වූ ධර්ම දේශනා අසන්නට හෝ වේවා, දන් දෙන්නට හෝ වේවා ඉඩක් නොලබන්නෙමු. අපි මැදිරියක දැමූ සතුන් මෙන් වාසය කරමු. එබැවින් මහ රජතුමාට දන්වා අපට බණ කියන්නට සුදුසු භික්ෂූන් වහන්සේ නමක් ගෙන්වා ගෙන, උන්වහන්සේ ළඟ ධර්මය අසා, ඒ පාලි ධර්මයෙන් යම් කිසි කොටසක් ඉගෙන ගත්තෙමු නම්, එබඳු ධර්මයක් ඉගෙන ගනිමු. දානාදී වූ පින්කම් ද කරගනිමු. එසේ කළ කල්හි මේ ක්ෂණ සම්පත්තිය අපට සඵල වන්නේය” කියා ඔවුන් හැමදෙනාම රජතුමා ළඟට ගොස් තමන් සිතූ කාරණය රජතුමාට දැන්වූහ.</p>
  <p>රජතුමා ඒ බස් අසා “යහපතැ” යි ඊට එකඟ විය. නැවත එක් දිනක් රජතුමා උයනේ ක්‍රීඩා කිරීමට කැමතිව උයන්පල්ලා ගෙන්වා, “උයනෙහි වෙනත් මනුෂ්‍යයෙක් ඇද්ද නැද්ද යන්න පරීක්ෂා කර එව” යි නියෝග කළේය. එවිට උයන්පල්ලා උයනේ මිනිසුන් ඇද්ද නැද්ද යන්න පරීක්ෂා කරමින් ඇවිදින විට, එක්තරා ගසක් මුල සර්වඥයන් වහන්සේ වැඩ සිටින බව දැක, රජතුමා වෙත ගොස්, “දේවයන් වහන්ස, උයනේ අන් කිසිවෙක් නැත. නමුත් සම්මා සම්බුදුරජාණන් වහන්සේ එක්තරා ගසක් මුල වැඩ සිටින සේකැ” යි කීවේය.</p>
  <p>“යහපතැ” යි කී කෝසල රජතුමා, “සර්වඥයන් වහන්සේ සමීපයෙහි දී බණත් අසා ගනිමු” යි සිතා, සරසා පිළියෙළ කරන ලද උතුම් වූ රථ වාහනයකට නැගී සර්වඥයන් වහන්සේ වෙත ගියේය.</p>
  <div class="subhead">ඡත්තපානි උපාසකයාගේ කතාව</div>
  <p>ඒ අවස්ථාවෙහි ඡත්තපානි නම් අනාගාමී උපාසකයෙක් සර්වඥයන් වහන්සේ සමීපයෙහි බණ අසමින් සිටියේය. එසේ බණ අසමින් උන් උපාසකයා දැක රජතුමා, “මේ කවරෙක් දෝ?” යි සැකයෙන් ටික වේලාවක් බලා සිට නැවත මෙසේ සිතුවේය. “ඉදින් මොහු ලාමක (පහත්) පුරුෂයෙක් වී නම් සර්වඥයන් වහන්සේ ළඟ හිඳ බණ නොඅසන්නේය. මොහු උතුම් පුරුෂයෙක්ම විය යුතුය” යි සිතා, සර්වඥයන් වහන්සේ වෙත එළඹ පසඟ පිහිටුවා වැඳ එකත්පස්ව වාඩි විය.</p>
  <p>උපාසකයා ද බුද්ධ ගෞරවය නිසා රජතුමා දැක නැගී සිටීමක්වත්, වැඳීමක්වත් නොකළේය. ඒ කාරණය නිසා රජතුමාට ඔහු කෙරෙහි නොසතුටු සිතක් ඇති විය. ශාස්තෘ වූ සම්මා සම්බුදුරජාණන් වහන්සේ රජතුමාගේ සිත අසතුටු වූ බව දැන වදාරා, උපාසකයාගේ ගුණ රජතුමාට වදාළ සේක. “මේ උපාසකයා බොහෝ ඇසූ පිරූ තැන් ඇත්තෙකි. අනාගාමී මාර්ග ඵලයෙහි පිහිටි කෙනෙකි. වස්තුකාම ක්ලේශ කාමයෙහි නොඇලුනු සිත් ඇති බලවත් වූ උපාසක කෙනෙකැ” යි වදාළ සේක.</p>
  <p>රජතුමා සිතන්නේ, “මේ පුරුෂයා පහත් කෙනෙක් නොවන්නේය. මොහුගේ ගුණ බුදුරජාණන් වහන්සේ පවා වර්ණනා කළ සේකැ” යි සිතා උපාසකයාට මෙසේ කීවේය. “උපාසකයෙනි, ඔබට යම්කිසි වස්තුවකින් ප්‍රයෝජනයක් ඇත්තේ වී නම් එය අපට කියන්න” යැයි කීවේය.</p>
  <p>උපාසකයා ද “යහපත ස්වාමීනි” යි එය පිළිගත්තේය. රජතුමා ද සර්වඥයන් වහන්සේගේ මිහිරි වූ ධර්ම දේශනාව අසා වැඳ, තුන් වරක් පැදකුණු කොට රජ මාලිගාවට ගියේය.</p>
  <p>තවද එක් දිනක් කොසොල් රජතුමා තමන් වසන මතුමහල් තලයේ සිව්මැදුරු කවුළුව හැර වීථිය දෙස බලා සිටියේය. එවිට පෙරවරු බත් අනුභව කොට, පත් කුඩයක් හිසට අල්ලාගෙන රජ මාලිගාව අසලින් දෙව්රම් වෙහෙරට යන්නා වූ ඡත්තපානි නම් උපාසකයා දැක, රාජ පුරුෂයන් යවා ඔහු ගෙන්වාගෙන මෙසේ කීවේය. “උපාසකයෙනි, ඔබ බොහෝ ඇසූ පිරූ තැන් ඇති බැවින් බහුශ්‍රැතය. අපගේ අන්තඃපුර ස්ත්‍රීහු බණ අසන්නට කැමත්තෝය. පාලි ධර්මයෙන් කිසිවක් ප්‍රගුණ කර ගැනීමට ද කැමති වෙති. ඉදින් ඔබ අන්තඃපුර ස්ත්‍රීන්ට බණ කියා පාලි ධර්මයන් ප්‍රගුණ කරවා ලියා එවුවහොත් ඉතා යහපතැ” යි කීවේය.</p>
  <p>උපාසකයා පිළිතුරු දෙමින්, “මහරජ, ගිහිගෙයි සිටි කෙනෙකු විසින් රජ මැදුරේ ඇතුළත බණ කියන්නට හෝ වේවා, බණ උගන්වන්නට හෝ වේවා සුදුසු නොවන්නේය. භික්ෂූන් වහන්සේ නමකටම ඒ කටයුත්ත සුදුසුය” යි කීවේය. එකල්හි රජතුමා ද උපාසකයා කී බස් පිළිගෙන “යහපත, ඔබ යන්න” යැයි උපාසකයා පිටත් කර යවා, අන්තඃපුර ස්ත්‍රීන් ගෙන්වා ගෙන, “භද්‍රාවෙනි, ඔබ හැමදෙනාටම බණ කියනු පිණිසත්, ධර්මය උගන්වනු පිණිසත් සර්වඥයන් වහන්සේ වෙත ගොස් එක් භික්ෂූන් වහන්සේ නමක් ඉල්ලා ගනිමි. අසූ මහා ශ්‍රාවකයන් වහන්සේලාගෙන් කවර නමකට ආරාධනා කරම් දැ?” යි විචාළේය.</p>
  <p>ඔවුන් හැමදෙනා එක්ව සාකච්ඡා කොට, “ධර්ම භාණ්ඩාගාරික අනඳ මහ තෙරුන් වහන්සේට කැමැත්තෙමු” යි කීහ. රජතුමා සර්වඥයන් වහන්සේ වෙත ගොස් වැඳ එකත්පස්ව සිටියා වූ බුදුරජාණන් වහන්සේට මෙසේ දැන්වූයේය. “ස්වාමීනි, අපගේ අන්තඃපුර ස්ත්‍රීහු අනඳ මහ තෙරුන් වහන්සේ වෙතින් ධර්මය අසන්නට ද, ඉගෙන ගන්නට ද කැමති වන්නාහ. ඉදින් අනඳ මහ තෙරුන් වහන්සේ දිනපතා රජගෙදරට වැඩම කර, අපගේ අන්තඃපුර වාසීන්ට බණ වදාරා ඔවුන්ගේ ශක්ති පමණින් පාලි ධර්මයන් වනපොත් කරවා වඩිනා සේක් නම් යහපතැ” යි කියා දැන්වූහ.</p>
  <p>බුදුහු “යහපත මහරජ” යි රජතුමා කී බස් පිළිගෙන, ඒ ආකාරයෙන්ම අනඳ මහ තෙරුන් වහන්සේට නියෝග කොට වදාළ සේක. එතැන් පටන් රජතුමාගේ අන්තඃපුර ස්ත්‍රීහු අනඳ මහ තෙරුන් වහන්සේ වෙතින් බණ අසන්නාහු ද, වනපොත් කරන්නාහු ද වෙත්.</p>
  <div class="subhead">චූඩාමාණික්‍යය නැති වීම සහ අනඳ හිමිගේ උපාය</div>
  <p>එකල එක් දවසක් රජතුමා පළඳින්නා වූ චූඩාමාණික්‍යය සොරුන් විසින් ගන්නා ලද්දේ විය. රජතුමා ඒ මැණික සොරුන් විසින් ගත් බව අසා අමාත්‍යයන්ට මෙසේ නියෝග කළේය. “රජගෙදර සියලු අභ්‍යන්තර ජනයාම අල්ලාගෙන, ඔබ දන්නා ක්‍රමයකින් මැණික සොයා දෙව” යි විධාන කළේය.</p>
  <p>ඒ බස් ඇසූ අමාත්‍යයෝ රාජ භවනයෙහි අන්තඃපුර ස්ත්‍රීන් ආදී කොට ඇති සියල්ලන්ගෙන්ම “මැණික තොපි ගත්තාහුදැ?” යි විචාරා බොහෝ ජනයා හට පීඩා කරන්නාහුය. එදින අනඳ මහතෙරුන් වහන්සේ, යම් මේ ස්ත්‍රීහු කලින් තෙරුන් වහන්සේ දැක සතුටු සිතින් බණ අසන්නාහු ද, පාලි ධර්මය පුහුණු කරන්නාහු ද, එලෙස නොව වික්ෂේපයට (කලබලයට) පැමිණියා වූ සියල්ලන්ම දැක මෙසේ විචාරා වදාළ සේක. “අද කවර කාරණයකින් තොපි හැමදෙනාම මෙබඳු වික්ෂේපයට පැමිණියාහු දැයි?” යි විචාරා වදාළ සේක.</p>
  <p>එකල්හි ස්ත්‍රීහු මහ තෙරුන් වහන්සේට මෙසේ කීහ. “ස්වාමීනි, රජතුමාගේ චූඩාමාණික්‍යය නැති වී ගිය හෙයින්, එය සොයන්නෙමු යැයි කියා අමාත්‍යයෝ රජුට ප්‍රිය ස්ත්‍රීන්ගේ පටන් ඇතුළු මාළිගාවේ බොහෝ ජනයාට පීඩා කරන්නාහුය. කාට කුමක් වෙයිද යන්න නොදන්නා හෙයින් අපි බිය වී සිටිමු” යි කීහ.</p>
  <p>මහ තෙරුන් වහන්සේ ද “තොපි සියල්ලෝ ඊට ශෝක නොකරව්” යි ඒ අන්තඃපුර ස්ත්‍රීන් හැමදෙනාම සනසා, රජතුමා වෙත වැඩම කර පණවන ලද ආසනයෙහි වැඩ සිටි සේක. “මහරජ, ඔබගේ චූඩාමාණික්‍යය සොරුන් විසින් ගන්නා ලද දැ?” යි විචාළ සේක. “එසේය ස්වාමීනි” යි රජු කීවේය.</p>
  <p>ඉක්බිතිව තෙරුන් වහන්සේ වදාරණ සේක්, “මහරජ, මැණික සොයා ගන්නට නොහැකි වූයේ දැ?” යි වදාළ සේක. “ස්වාමීනි, රජගෙදර අභ්‍යන්තරයේ සිටින ස්ත්‍රීන් පටන් සියල්ලන්ම අල්ලාගෙන තළා පෙළා විචාළ නමුත් මැණික සොයා ගන්නට නොහැකි විය” යි කීවේය. තෙරුන් වහන්සේ වදාරණ සේක්, “මහරජ, බොහෝ දෙනාට පීඩා නොකොට මැණික සොයා ගන්නට උපායක් ඇත” යි වදාළ සේක. “ස්වාමීනි, කවර උපායක් දැ?” යි රජු විචාළේය.</p>
  <p>“පිදුරු ඇදීමෙන් මහරජ” යි වදාළ සේක. “ස්වාමීනි, කවර පිදුරු ඇදීමක් දැ?” යි විචාළේය.</p>
  <p>“මහරජ, යම් පමණ ජනයා කෙරෙහි සැක ඇත්නම්, ඒ හැමදෙනාම ගණන් කොට එකී එකී කෙනෙකු අතට එකී එකී පිදුරු කැටියක් හෝ මැටි පිඩක් දී ‘මේවා හෙට උදෑසනම අසවල් තැන ගෙනවිත් දමව්’ යයි කිය යුතු වන්නේය. යමෙකු විසින් මැණික ගන්නා ලද්දේ වී නම්, ඒ තමා ගත් මැණික පිදුරු හෝ මැටි ආදියෙහි නොපෙනෙන ලෙස වසාගෙන අවුත් දමා යන්නේය. මහරජ, මෙසේ කළ කල්හි ඉදින් පළමු දවසේම මැණික දැමුවහොත් යහපත්මය. ඉදින් නොදැමුවහොත් දෙවෙනි දවසෙත්, තුන්වෙනි දවසෙත් එසේම කරවිය යුතු වන්නේය. එසේ කළ කල්හි බොහෝ දෙනාට පීඩා නොවන්නේය. මැණික ද ලැබෙන්නේය” යි වදාළ සේක.</p>
  <p>තෙරුන් වහන්සේ රජතුමාට මෙසේ කියා විහාරයට වැඩම කළ සේක. රජතුමා ද තෙරුන් වහන්සේ වදාළ පරිදිම තුන් දවසක් මෙම ක්‍රමයෙන්ම කරවූයේය. රජතුමා මෙසේ නොයෙක් ආකාරයෙන් උත්සාහ කළ නමුත් සොරා තමන් ගත් මැණික නුදුන්නේය.</p>
  <p>තෙරුන් වහන්සේ තුන්වෙනි දවසේ රජගෙට වැඩ, “කිමෙක්ද මහරජ, මැණික ලැබුනේදැ?” යි විචාළ සේක. “ස්වාමීනි, සොරා මැණික අපට නුදුන්නේය” යි කීවේය.</p>
  <p>“එසේ වී නම් මහරජ, මතු මහල් තලයෙහි රහස් තැනක දිය සැළක් තබා, වටේට තිරයක් ඇද ආවරණය කරවා, රජගෙදර ඇතුළත සිටින සියලු ස්ත්‍රීන්ට ද, කුදුන්, කොරුන්, රැකවලුන් ආදී වූ සියලු පුරුෂයන්ට ද උතුරු සළුවක් පොරවාගෙන අවුත් ඒ දිය සැළ බලා එන්නට නියෝග කරන්න” යැයි කීවේය. ඒ ධර්ම භාණ්ඩාගාරික අනඳ මහ තෙරුන් වහන්සේම මේ ගැටළුව විසඳීම තමන් වහන්සේට භාර කොට ගත් සේක. ඒකාන්තයෙන් මැණික සොයා දෙනවා මිස නොනවතින සේක. ඒ නිසා තවදුරටත් මෙය තබාගෙන සිටීම කාරණා නොවන්නේය, මේ අවස්ථාවේ මේ මැණික ගෙන ගොස් රජගෙයි දමා පියමියි සිතා සොරා දිය සැළෙහි මැණික දැමුවේය.</p>
  <p>මැණික ලැබුණේ යැයි සතුටු වූ රජගෙදර සියලු ස්ත්‍රී පුරුෂයෝ ද, “තෙරුන් වහන්සේ නිසා මෙවැනි මහ දුකින් මිදී ගියෙමු” යි කියා සතුටු වූහ. තෙරුන් වහන්සේගේ ආනුභාවයෙන් රජතුමාගේ චූඩාමාණික්‍යය ලැබුණේය යැයි කියා තෙරුන් වහන්සේගේ ප්‍රඥානුභාවය සියලු නුවර ද භික්ෂු සංඝයා වහන්සේ කෙරෙහි ද ප්‍රසිද්ධ වූයේය.</p>
  <div class="subhead">අතීත කතාව - මහාසාර ජාතකය</div>
  <p>එකල්හි දම්සභා මණ්ඩපයෙහි රැස්ව සිටියා වූ සීල, සමාධි, ප්‍රඥා, විමුක්ති, විමුක්ති ඥාන දර්ශනාදියෙන් යුක්ත වූ මහා කාශ්‍යප ස්ථවිරයන් වහන්සේ ප්‍රධාන වූ භික්ෂු සංඝයා වහන්සේ තෙරුන් වහන්සේගේ ගුණ කථනය කෙරෙමින් වැඩ උන් සේක. “ඇවැත්නි, අනඳ මහ තෙරණුවෝ තමන්ගේ බහුශ්‍රැත භාවය හේතුකොට ගෙන, පණ්ඩිත ස්වභාවයෙන් උපායෙහි දක්ෂ බැවින්, බොහෝ දෙනාට පීඩා නොකොටම උපාය ශක්තියෙන් රජතුමාට මැණික සොයා දුන්හ” යි කියා මෙවැනි කථාවකින් යුක්තව වැඩ සිටි කල්හි, බුදුරජාණන් වහන්සේ පැමිණි සේක.</p>
  <p>සුරාසුර වරයන්ගේ ඔටුනු නමැති මැණික් කාන්තියෙන් සිප ගන්නා ලද උතුම් පාද නියපොතු රැස් ඇති ත්‍රෛලෝක්‍ය ස්වාමී වූ තිලෝගුරු බුදුරජාණන් වහන්සේ ශ්‍රී ගන්ධකුටියෙහි වැඩහිඳ, දිව්‍ය ශ්‍රෝත ධාතුවෙන් ඒ භික්ෂූන් වහන්සේලා කියමින් උන් කථා පුවත අසා වදාරා, “මේ භික්ෂූහු ආනන්ද ස්ථවිරයන්ගේ ගුණ කථනය කෙරෙමින් සිටින්නාහ. එතැනට ගිය කල්හි තමන් කියමින් උන් කථා මට කියන්නාහ. මෙය අර් ථෝත්පත්ති කොට ගෙන රැස්ව සිටි පිරිසට ද ධර්ම දේශනා කෙරෙමින්, ඒ මාගේ දේශනාව ඇසූ සත්ත්වයන්ට ස්වර්ග මෝක්ෂ දෙකට හේතු වන්නේය” යි සිතා වදාරා, තුන්තරා ගමනින් එක්තරා ගමනකින් දම්සභා මණ්ඩපයකට වැඩම කර, පණවන ලද බුද්ධාසන මස්තකයෙහි වැඩහිඳ, සශ්‍රීක වූ ශ්‍රී මුඛ පද්මය විවෘත කොට සියලු දම්සභා මණ්ඩපය එකවර සුවඳ කරමින්, අෂ්ටාංගයෙන් යුක්ත වූ මධුර ඝෝෂා පවත්වා, “මහණෙනි, මා එන්නට පෙර කවර නම් කථාවකින් යුක්තව උන්නාහුදැයි?” යි විචාරා වදාළ සේක.</p>
  <p>එකල්හි අසූ මහ ශ්‍රාවකයන් වහන්සේලාගෙන් එක් කෙනෙකුන් වහන්සේ නැගී සිට, සිවුරු සකස් කොට හැඳ පොරවාගෙන බුද්ධාංජලීව දොහොත් මුදුනෙහි තබා ගෙන, ඵලගත් ගසක් මෙන් නැමී සිට මෙසේ දැන්වූ සේක. “ස්වාමි දරුවන් වහන්සේ නොකියන්නට වදාළ රාජ කථා, චෝර කථා, ඉත්ථි කථා, ධූර්ත කථා, පාන කථා යනාදී වූ දෙතිස් කථාවෙන් යුක්තව උන්නාහු නොවෙමු. ආනන්ද ස්ථවිරයන්ගේ ගුණ කථනය කෙරෙමින් මෙතෙක් වෙලා උන්නෙමු” යි කියා දැන්වූ කල්හි බුදුරජාණන් වහන්සේ මෙසේ වදාළ සේක.</p>
  <p>“එම්බා මහණෙනි, අනුන් සොරාගත් වස්තුව ආනන්ද ස්ථවිරයෝම දැන් සොයා දුන්නාහු නොවෙති. අතීතයෙහි නුවණැත්තෝ ද බොහෝ ජනයාට පීඩා නොකොට තමන්ගේ ප්‍රඥානුභාවයෙන් තිරිසනුන් අතට පත් වූ වස්තුව පවා නැවත ලබා දුන්නෝ වේ දැයි” යි වදාරා, ඒ භික්ෂූන් වහන්සේ විසින් ආරාධනා කරන ලද බුදුරජාණන් වහන්සේ අතීත කථාව ගෙනහැර දක්වා වදාළ සේක.</p>
  <p>හේ කෙසේ ද යත්;</p>
  <p>අතීතයේ බරණැස් නුවර බ්‍රහ්මදත්ත නම් රජ කෙනෙකු රාජ්‍යය කරන කල්හි, පුරන ලද පාරමිතා ඇති අප මහ බෝසතාණෝ සියලු අෂ්ටාදශ විද්‍යා ඉගෙන කෙළපැමිණියා වූ අමාත්‍යයෙක්ව රජතුමාට අර්ථයෙන් අනුශාසනා කරන්නාහු වෙති.</p>
  <p>එකල එක් දවසක් බ්‍රහ්මදත්ත නම් රජතුමා මහත් වූ පෙරහැරින් උයන් කෙළියට ගොස්, වන ක්‍රීඩා කොට දිය කෙළීමට කැමතිව, මගුල් පොකුණට බැස අන්තඃපුර වාසී සියලු ස්ත්‍රී සමූහයා ද දිය කෙළියට ගෙන්වූයේය. ඉක්බිති පුරස්ත්‍රීහු හිස පළඳනාවූ ද, කර පළඳනාවූ ද, පාදාංගුලි, පාදාභරණ, පාසළඹ, කිංකිණි, කජාලා, ජංඝාපාන, ඌරුජාලා, කටී සූත්‍ර, උදර බන්ධන, අවුල්හර, මුතුහර, තෝඩු, සිරෝජාලා මේ ආදී වූ ආභරණ විශේෂයන් ගලවා උතුරු සළුවක දමා, උතුරු සළුව පෙට්ටියක බහා වස්තු රකිනා පරිද්දෙන් දාසීන් අතට පාවා දී ජල ක්‍රීඩාවට බැස්සාහුය.</p>
  <div class="subhead">වැඳිරියගේ සොරකම</div>
  <p>එසමයෙහි එක් වැඳිරියක් උයනේ එක්තරා ගසක අත්තක බලාගෙන සිටියාය. එකල්හි බිසව සියලු පළඳනා ගලවා උතුරු සළුවක දමා පෙට්ටිය ඇතුළේ තබන්නවුන් දැක, ඒ මුතුහර ගෙන තමා ද පළඳින්නට කැමති වූවාය. ඈ ආරක්ෂාවට සිටි දාසියගේ ප්‍රමාද බව බල බලා සිටියාය. එකල්හි ඒ දාසිය ද පළඳනා පෙට්ටිය ළඟ තබාගෙන ඈත මෑත බල බලා සිට, නිදා ගත්තාය.</p>
  <p>එකල්හි වැඳිරිය දාසියගේ ප්‍රමාද බව දැක සුළඟ මෙන් වේගයෙන් වහා දිවගෙන ගොස්, මහා මූතුහර තමා කර පැළඳගෙන, සුළඟ මෙන් වේගයෙන්ම වහා දිවගෙන ගොස් ගසට නැගී කොළ අතුරෙහි සැඟවී හිඳ, අනෙක් වැඳිරියෝ දකිති යන බියෙන් එක්තරා ගස් බෙනයක සඟවා, ඉතාමත් සංසුන් කෙනෙක් මෙන් ඒ මුතුහර රකිමින් සිටියාය.</p>
  <p>ඒ බිසෝ පළඳනා රැකගෙන සිටි දාසිය ද මුතුහර නොදකින විට බියෙන් වෙවුලන ස්වරූප ඇතිව, තමා ගැලවී ගැනීමට වෙනත් උපායක් සොයමින්, “පුරුෂයෙක් බිසවුන් වහන්සේගේ මුතුහර රැගෙන දිව්වේය” යි මහ හඬින් ඇඬුවාය. ආරක්ෂාවෙහි සිටි පුරුෂයෝ ඒ ස්ථානයට රැස්ව ඒ දාසියගේ බස් අසා රජතුමාට දැන්වූහ.</p>
  <p>එකෙණෙහි රජතුමා “සොරුන් වහා අල්වව්” යි කියමින් අමාත්‍යයන් ගෙන්වා ගෙන සොරුන් අල්ලන ලෙස වෙන වෙනම නියෝග කළේය. රාජ පුරුෂයෝ ද උයනින් පිටත්ව “සොරුන් අල්වව්” යි කියමින් ඈත මෑත සොරුන් පරීක්ෂා කරමින් ඇවිදින්නාහුය. එකල්හි දනව්වාසී අය පඬුරු දී යන දුප්පත් මිනිසෙක් බොහෝ දෙනාගෙන් “සොරුන් අල්ලව” යන ඝෝෂාව අසා, තමා ගැන බිය වී වහා දිවන්නට විය. එසේ දිවන්නා වූ පුරුෂයා දැක “සොරකම් කළේ මේ පුරුෂයා වන්නට ඇතැ” යි සිතා ඔහු ලුහුබැඳ ගොස් අල්ලාගෙන, අතින් ගසා තළා, “එම්බල, දුෂ්ට වූ සොර, මහාසාර නම් පළඳනාව ගත්තෙහිද?” යි විචාළහ.</p>
  <p>එකල්හි ඒ පුරුෂයා මෙසේ සිතීය. “ඉදින් මම නොගත්තෙමි කීවෙම් නම් අද මාගේ ජීවිතය නැත. මෙතනදීම තළා මරා ජීවිතය නැති කරනු ඇත. නැතැයි නොකියා උන් කී දෙයම පිළිගනිමි” යි සිතා “ස්වාමීනි, මම ගත්තෙමි” යි කීවේය.</p>
  <p>ඉක්බිති රාජ පුරුෂයෝ ඔහු පිටිතල හයා බැඳ රජතුමා වෙත ගෙන ගියහ. රජතුමා ද ඔහුගෙන් මෙසේ විචාළේය. “එම්බල, තා විසින් මහාසාර නම් වූ පළඳනාව ගන්නා ලද දැ?” යි විචාළේය. “එසේය, දේවයන් වහන්ස, ගත්තෙමි” යි කීවේය.</p>
  <p>“ඒ වස්තුව කොහිද?” යි විචාළ කල්හි, “දේවයන් වහන්ස, මා විසින් මහාසාර නම් ඇඳක් පුටුවක්වත් දැක නැත. සිටුතුමාගේ කීමට පළඳනාව රැගෙන ඔහුට දුනිමි” යි කීවේය.</p>
  <p>රජතුමා ඒ සිටුතුමා ගෙන්වා ඔහුගෙන්, “මහාසාර නම් පළඳනාවක් සිටුතුමෙනි, ඔබ විසින් ගන්නා ලද දැ?” යි විචාළේය. සිටුතුමා නොදනිමි නොකියා, “දේවයිනි, මහාසාර නම් පළඳනාව මොහු අතින්ම මම රැගෙන පුරෝහිතයන්ට දුනිමි” යි කීවේය.</p>
  <p>රජතුමා පුරෝහිත බමුණා ගෙන්වා, “කිමෙක්ද? පුරෝහිතයෙනි, ඔබ විසින් මහාසාර නම් පළඳනාව ගන්නා ලද දැ?” යි විචාළ කල්හි, “එසේය, දේවයිනි, මම රැගෙන ගාන්ධර්වයා හට දුනිමි” යි කීවේය.</p>
  <p>ඒ ගාන්ධර්වයා ගෙන්වා, “එම්බල ගාන්ධර්වයෙනි, පුරෝහිතයන් අතින් මහාසාර නම් පළඳනාව ගන්නා ලද දැ?” යි විචාළේය. ගාන්ධර්වයා නැතැයි නොකියා, “එසේය දේවයිනි, මම රැගෙන ඒ පළඳනාව ක්ලේශ වසඟයෙන් මේ නුවර වේශ්‍යාවට දුනිමි” යි කීවේය.</p>
  <p>රජතුමා ඒ වේශ්‍යාව ද ගෙන්වා, “තී විසින් මහාසාර නම් පළඳනාව ගන්නා ලද දැ?” යි විචාළ කල්හි, ඒ වේලෙහි වේශ්‍යාව කියන්නී, “දේවයිනි, මහාසාර නම් පළඳනාවක් මා පැළඳුවේ නැත, වෙනත් තැනකින් ලද්දේත් නැතැ” යි කීවාය. මෙසේ පස්දෙනාගෙන් විචාරණ කල්හි හිරු බැස ගියේය. එකෙණෙහි රජතුමා ද “දැන් වේලාව නොවේ, හෙට විචාරා ගනිමු” යි ඒ පස්දෙනාම අමාත්‍යයන් අතට පාවා දී ඇතුළු නුවරට ගියේය.</p>
  <div class="subhead">බෝධිසත්වයන්ගේ නුවණ</div>
  <p>එකල්හි බෝධිසත්ත්වයෝ මෙසේ සිතූහ. “මේ මහාසාර නම් පළඳනාව ඇතුළු උයනේදී නැති වූයේය. මේ පළඳනාව ගත්තේය යැයි කියන පුරුෂයා පිටත සැරිසරන එකෙකි. උයන් දොරකඩ ආරක්ෂාවට පුරුෂයෝ සිටියහ. එහෙයින් පිටත අයෙකුටවත්, ඇතුළේ සිටි අයෙකුටවත් වස්තුව රැගෙන පලා යන්නට අවස්ථාවක් නම් නැත්තේය. එසේ හෙයින් පිටතින් ආ කෙනෙකුටවත්, ඇතුළේ සිටි කෙනෙකුටවත් ගැනීමට කාරණයක් නොපෙනේ. මේ දුප්පත් මිනිසා විසින් ‘සිටුතුමාට දුන්නා’ යැයි කීවේ තමා ගැලවෙනු පිණිස විය යුතුය. පුරෝහිතයන්ට මා විසින් දෙන ලදැයි කියන්නා වූ සිටුතුමා විසිනුත්, පුරුෂයෝ රාජ අණට යටත්ය, ‘ඌ ගැලවෙත් නම් මමත් ගැලවෙමි’ යි සිතා කීවා විය යුතුය. ‘ගාන්ධර්වයාට මා විසින් දෙන ලදැ’ යි කියන පුරෝහිතයන් විසිනුත්, ගාන්ධර්වයා නිසා සැපසේ ඔවුන් හා කථා කොට ඉන්නෙමු යැයි සිතා කීවා විය යුතුය. වේශ්‍යාවට මා විසින් දෙන ලදැයි යන ගාන්ධර්වයා විසිනුත්, පාළුවක් නැතිව වේශ්‍යාව හා කථා කරමින් ඉන්නෙමු යැයි සිතා කීවා විය යුතුය. මුන් පස්දෙනාම සොරුන් නොවිය යුතුය. මගුල් උයනෙහි වඳුරෝ බොහෝ ඇත්තාහුය. මේ පළඳනාව එක්තරා වැඳිරියකගේ අතට පත්වන්නට ඇත.”</p>
  <p>මෙසේ සිතා බෝධිසත්ත්වයෝ රජතුමා වෙත එළඹ, “මහරජ, ඔය සොරුන් අපට භාර කළ මැනව. අපි එය විචාරා නිරාකරණය කර දෙන්නෙමු” යි කීවේය. රජතුමා ද “යහපත පණ්ඩිතයෙනි, ඒ ඔබට භාරය, විචාරා සොයා දෙන්න” යැයි කියා පස්දෙනාම පණ්ඩිතයන්ට පාවා දුන්නේය.</p>
  <p>එකල්හි බෝධිසත්ත්වයෝ තමන්ගේ අතවැසි පුරුෂයන් ගෙන්වා, පස්දෙනාම එක සිර මැදිරියක දමා වටකර රැකවල් ලවා, “මොහු පස්දෙනා ඔවුනොවුන් හා යම් යම් කතාවක් කරත් නම්, කන් දී අසාගෙන සිට, ඇසූ දෙය මට අවුත් කියව්” යැයි කීහ. පණ්ඩිතයන්ගේ පුරුෂයෝ ඒ ආකාරයෙන්ම කළාහුය.</p>
  <p>ඉක්බිති මනුෂ්‍යයන් කා බී ඇතුළු වූ වේලෙහි සිටුතුමා ගොවියාට මෙසේ කීවේය. “එම්බල දුෂ්ට වූ කොළ, ගැහැවිය, තෝ කවර දවසක මා දැක තිබේද? මම කවර දවසක තෝව දිටිම්ද? කවර දවසක තෝ මට මැණික දුන්නේදැ?” යි විචාළේය.</p>
  <p>එකල්හි ගැහැවි තෙමේ කියන්නේ, “ස්වාමීනි, මහ සිටුතුමනි, මට නොකිපෙනු මැනවි. මහාසාර නම් පළඳනාවක් තබා මහාසාර යයි යන නම් ඇති ඇඳක් පුටුවක්වත් මා දැක නැත. සිටුතුමා රාජ වල්ලභ සේක. ගැලවීමක් වේ නම් දෙන්නාම එක්ව ගැලවී යමු යයි සිතා, ජීවිත ආසාවෙන් කීවෙමි” යි කීවේය.</p>
  <p>එකල්හි බමුණා ද සිටුතුමාට මෙසේ කීවේය. “මහ සිටුතුමනි, ඔබට මොහු නුදුන් පළඳනාව ඔබ මට දුනිමි යයි කුමක් නිසා කීවේද?” යි විචාළේය. එකල්හි සිටුතුමා කියන්නේ, “අපි දෙදෙනාම ඉසුරුමත් ව ප්‍රධානව සිටියෙමු. එසේ වූ අප දෙදෙනා එක්ව සිටි කල්හි කටයුත්ත වහා සිද්ධ වන්නේය යැයි සිතා කීවෙමි” යි කීවේය.</p>
  <p>එකල්හි ගාන්ධර්වයා ද පුරෝහිතයාට මෙසේ කීවේය. “බමුණ, ඔබ විසින් කවර දවසක පළඳනාව මට දෙන ලද්දේ දැ?” යි විචාළේය. එකල්හි පුරෝහිත බ්‍රාහ්මණ තෙම කියන්නේ, “එම්බල ගාන්ධර්වය, තට දුන් හෙයින් කීවා නොවෙමි. අපි හැම තා නිසා සැපසේ ඉන්නෙමු යැයි සිතා කීවෙමි” යි කීවේය.</p>
  <p>එකල්හි වේශ්‍යාව ගාන්ධර්වයාගෙන් මෙසේ විචාළාය. “එම්බල දුෂ්ට වූ ගාන්ධර්වය, මම කවර දවසක තා ළඟට ගියෙම්ද? තෝ මා ළඟට කවර දවසක ආවෙක්ද?” යි විචාළාය. “නග, ඔබ මට නොකිපෙනු මැනව. අපි පස්දෙනා එක්ව වසන කල්හි ගෘහ වාසයක් හා සමාන වන්නේය. කිසි පාළුවක් නැතිව සැපසේ ඉන්නෙමු යයි කියා කීවෙමි” යි ඔහු කීවේය.</p>
  <div class="subhead">සැබෑ සොරා අල්ලා ගැනීම</div>
  <p>බෝධිසත්ත්වයෝ තමන්ගේ චරපුරුෂයන්ගෙන් මේ පුවත අසා, මොවුන් පස්දෙනාම කී කථාව අසා, මොවුන් සොරුන් නොවන බව ස්ථිරවම දැන, “වැඳිරිය ගත් පළඳනාව ලබා ගනිමි” යි සිතා, රතු පාට නූල්වලින් සහ රෙදිවලින් බොහෝ පළඳනා කරවා, උයනේ වැඳිරියන් අල්ලාගෙන අත පය ද, කර ද ඒ පළඳනාවලින් සරසා උයනේම මුදා හැරියහ. මුතුහර ගත් වැඳිරිය තමා ගත් පළඳනාව රකිමින් උයනෙහි සිටියාය. බෝධිසත්ත්වයෝ මනුෂ්‍යයන්ට මෙසේ විධාන කළාහ. “තොපි හැම ගොසින් උයනේ වැඳිරියන් හැමදෙනාම පරීක්ෂා කරව්. යම් වැඳිරියක අත මුතුහර දුටුවේ නම් ඈ බිය ගන්වා පළඳනාව ලබා ගනිව්” යි කීවේය.</p>
  <p>එකල්හි වැඳිරියෝ “අපට පළඳනා ලැබුණේය” යි සතුටු සිත් ඇත්තාහු උයනෙහි ඇවිදින්නාහුය. ඒ රතු නූල් පළඳනා ලත් වැඳිරියෝ, පළඳනා නොලත් වැඳිරියන් ළඟට ගොස් “අපගේ අත කර පළඳනා බලව, තොපි නොලද්දෝ වවුදැ?” යි කියා කීහ.</p>
  <p>එකල්හි රතු නූල් පළඳනා නොලත් හොර වැඳිරිය, එක් වැඳිරියක් කියන්නා වූ බස් ඉවසාගත නොහැකිව, ගුණමකුව සෙසු වැඳිරියන්ට මෙලෙස කීවාය. “ඔය රතු නූල් පළඳනාවෙන් මට ඇති ප්‍රයෝජනය කුමක්ද?” යි තමා සඟවාගෙන උන් මහාසාර නම් පළඳනාව තමාගේ කරේ දාගෙන පිටතට පැමිණියාය.</p>
  <div class="image-placeholder" data-prompt="Masterpiece, Full screen, Full bleed, Edge to edge, Pristine Ancient South Asian painting style, Vibrant colors, high quality, sharp focus. A lush royal garden with ancient trees and vibrant foliage. In the foreground, a female monkey sits on a tree branch, proudly displaying a magnificent, glowing pearl necklace (the Mahasara ornament) around her neck, looking down with jealousy and pride. Below her on the ground and lower branches, other monkeys are wearing simple ornaments made of red cloth and strings. A wise minister (the Bodhisatta) with golden skin, wearing white noble robes and a top knot, stands at a distance watching the monkeys keenly with a knowing expression. Soft natural lighting highlighting the pearl necklace.">
    <img src="../jathaka-images/102_img_1.jpeg" class="story-image" alt="Story Illustration">
    <span class="img-label">වැඳිරිය මහාසාර පළඳනාව එළියට ගත් අයුරු</span>
  </div>
  <p>එසේ ඈ මුතුහර කර දමාගෙන නික්මුණු කල්හි පණ්ඩිතයන්ගේ චරපුරුෂයෝ ද එය දැක, වැඳිරිය බිය ගන්වා පළඳනාව ලබාගෙන අවුත් බෝධිසත්ත්වයන්ට දුන්හ.</p>
  <p>එකල්හි බෝධිසත්ත්වයෝ ද මුතුහර ගෙන්වාගෙන ගොස් රජතුමාට පෑහ. “මහ රජතුමනි, මේ ඔබ වහන්සේගේ මුතුහරය. ඔබ වහන්සේ සිරගෙයි දැමූ පස්දෙනාම සොරකම් නොකළාහුය. මගුල් උයනේ වැඳිරියක් විසින් මේ මුතුහරය ගෙනයන ලද්දේය” යි කී කල්හි, “පණ්ඩිතයෙනි, ඒ මුතුහරය වැඳිරිය ගත් බව කෙසේ දැන ගත්තෙහිද? ගත් දෙය කෙසේ ගෙන්වා ගත්තෙහිද?” යි විචාළේය. ආදියේ පටන් සියලු ප්‍රවෘත්තිය මහ රජතුමාට බෝධිසත්ත්වයෝ විස්තර වශයෙන් කීවාහුය.</p>
  <p>රජතුමා සතුටු සිත් ඇත්තාහු මෙසේ සිතුවාහුය. “සටනක් පැමිණි අවස්ථාවෙහි සටන ජය ගැනීමට නිසි සූර වීර යෝධ භටයෝ විය යුත්තාහුය. ගැටලුවක් පැමිණි කල්හි එබඳු කටයුතු ‘මෙසේ කළ මැනවැ’ යි නියම කරන්නට නිසි අමාත්‍යයෝ ද සිටිය යුතු වන්නාහ. මිහිරි වූ ආහාර පාන ආදියක් ලත් කල්හි ප්‍රිය වූ බන්ධුමිත්‍රාදීහු සිහි කළ යුතු වන්නේය. අර්ථ ගාම්භීර ධර්ම ගාම්භීරත්වයෙන් යුක්ත වූ ගැටලුවක් දුටු කල්හි නුවණැති පණ්ඩිතවරුන් සෙවිය යුත්තාහුය” යි මෙසේ රජතුමා බෝධිසත්ත්වයන්ට ස්තුති කොට ඝන වර්ෂාවක් වස්වන්නා වූ මහා මේඝයක් පරිද්දෙන් සත් රුවන් පූජා කොට, ඒ බෝධිසත්ත්වයන්ගේ අවවාදයෙහි සිට දිවි ඇති තාක් දානාදී පින්කම් කොට කම් වූ පරිද්දෙන් මිය පරලොව ගියේය.</p>
  <p>මහ බෝසතාණෝ ද දිවි ඇති තාක් දානාදී පින්කම් කොට තමන්ගේ කම් වූ පරිද්දෙන් මිය පරලොව ගියහ.</p>
  <p>ශාස්තෘ වූ බුදුරජාණන් වහන්සේ මේ ජාතක ධර්ම දේශනාව ගෙනහැර දක්වා වදාරා, අනඳ මහ තෙරුන් වහන්සේගේ ගුණ වර්ණනා කොට වදාරා, ජාතකය පූර්වාපර සන්ධි ගළපා නිමවා වදාළ සේක.</p>
  <p>“එසමයෙහි බ්‍රහ්මදත්ත රජතුමා නම් දැන් මේ ධර්ම භාණ්ඩාගාරික අනඳ මහ තෙරුන්ය. ප්‍රඥා සම්පන්න වූ අමාත්‍යයා නම් දේවාතිදේව වූ සර්වඥ පද ප්‍රාප්ත වූ දැන් බුදු වූ මම වෙමි” යි තමන් වහන්සේ වදාළ සේක.</p>
  <nav class="bottom"><a class="button prev" href="3-90.html"><i class="material-icons">arrow_back</i>90. ලිත්ත ජාතකය</a><a class="button next" href="3-92.html">92. විශ්වාසභෝජන ජාතකය <i class="material-icons">arrow_forward</i></a></nav>
</div>
    </div>
    <div id="toast"></div>
    <script src="../common/jquery-3.4.1.min.js"></script>
    <script src="../common/clipboard.min.js"></script>
    <script src="../common/book.js"></script>
</body>
</html>