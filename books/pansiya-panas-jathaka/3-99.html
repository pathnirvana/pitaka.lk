<!DOCTYPE html>
<html>
<head>
    <meta charset="UTF-8">
    <title>99. අඝාතරූප ජාතකය - පන්සිය පණස් ජාතකය</title>
    <meta name="description" content="පන්සිය පණස් ජාතකය - වේරගොඩ අමරමෝලි හිමි">
    <meta property="og:type" content="article">
    <meta property="og:title" content="99. අඝාතරූප ජාතකය - පන්සිය පණස් ජාතකය"> <!--For facebook link previews -->
    <meta property="og:image" content="https://pitaka.lk/books/common/og-books-500x300.png">
    <meta property="og:image:type" content="image/png">
    <meta property="og:image:width" content="500">
    <meta property="og:image:height" content="300">
    <meta name="viewport" content="width=device-width, initial-scale=1">
    <meta name="apple-mobile-web-app-capable" content="yes">
    <meta name="mobile-web-app-capable" content="yes">
    <link rel="icon" type="image/png" sizes="96x96" href="../common/favicon-96x96.png">
    <link rel="stylesheet" href="../common/book.css"/>
</head>
<body>
    <div book-folder="pansiya-panas-jathaka" style="width: 100%; max-width: 800pt; margin: 0pt auto; height: 100%; display: flex; flex-flow: column; align-content: center;">
        <div class="content">
  <nav class="top"><a class="button" href="../index.html"><i class="material-icons">home</i></a><i class="material-icons">navigate_next</i><a class="button" href="index.html#3-99"><i class="material-icons">toc</i>පන්සිය පණස් ජාතකය</a><i class="material-icons">navigate_next</i><a class="button" href="3.html">ජාතක කථා</a></nav>
  <div class="heading-bar">
    <h2>99. අඝාතරූප ජාතකය</h2><i class="material-icons star-icon undefined" data-bookmark="{&quot;ids&quot;:[3,99],&quot;headings&quot;:[&quot;ජාතක කථා&quot;,&quot;99. අඝාතරූප ජාතකය&quot;],&quot;book&quot;:{&quot;name&quot;:&quot;පන්සිය පණස් ජාතකය&quot;,&quot;folder&quot;:&quot;pansiya-panas-jathaka&quot;}}">star_outline</i><i class="material-icons share-icon" file-name="3-99.html">share</i>
  </div>
  <div class="subhead">සුප්පවාසා දේවියගේ අසහාය වීර්යය</div>
  <p>තවද එක් සමයෙක්හි වීතද්වේෂී වූ තිලෝගුරු බුදුරජාණන් වහන්සේ, කෝලිය රජ දරුවන්ගේ නගරය ඇසුරු කොට කුණ්ඩධාන වනයෙහි වැඩවසන සේක්, කෝලිය රජුගේ දියණිය වූ සුප්පවාසා නම් උපාසිකාව අරභයා මේ ජාතකය වදාළ සේක.</p>
  <p>ඒ සුප්පවාසා නම් උපාසිකා තොමෝ, එකල සත් අවුරුද්දක් මුළුල්ලෙහි කුසින් දරු ගැබ දරා සිට, සතියක් මුළුල්ලෙහි විළි රුදාවෙන් මූඪ ව (දරුවා බිහි කරගත නොහැකිව), ඉතා මහත් වූ වේදනාවට පත් වූවා ය. ඒ උපාසිකාව මෙසේ අධික ප්‍රමාණ වූ වේදනාවෙන් පීඩිත ව ද බුදුගුණ සිහි කරන්නී, මෙසේ සිතුවා ය:</p>
  <p>“යම් සර්වඥ කෙනෙකුන් වහන්සේ මෙබඳු වූ දුක් තරණය පිණිස ධර්ම දේශනා කරන සේක් වී නම්, ඒ ත්‍යාගවන්ත වූ බුදුරජාණන් වහන්සේ ඒකාන්තයෙන් සර්ව ධර්මයන් සර්වාකාරයෙන් පරෝපදේශ රහිත ව දත් සේක. යම් අෂ්ටාර්ය පුද්ගල භික්ෂු සමූහයෙක් මෙබඳු වූ දුක් දුරු කරන පිණිස පිළිපන්නේ වී නම්, භාග්‍යවත් වූ බුදුරජාණන් වහන්සේගේ ශ්‍රාවක සංඝයා ඒකාන්තයෙන් මැනවින් පිළිපන්නේ ය. යම් නිර්වාණ ධර්මයෙක්හි මෙබඳු දුකක් නැත්තේ වී නම්, ඒකාන්තයෙන් ඒ නිර්වාණ ධර්මය සැපවත් වන්නේ ය.”</p>
  <p>යනුවෙන් ඇය මෙම ත්‍රිවිධානුස්මෘතියෙන් (බුද්ධ, ධම්ම, සංඝ ගුණ මෙනෙහි කිරීමෙන්) යුක්ත ව වේදනාව ඉවසුවා ය.</p>
  <div class="subhead">ආශ්චර්යමත් උපත</div>
  <p>ඉක්බිති ඒ සුප්පවාසා නම් උපාසිකා තොමෝ තමාගේ ස්වාමිපුරුෂයා ළඟට කැඳවා, තමාගේ පුවතත් මේ නමස්කාර වචනත් කියන පිණිස ඔහු ව සර්වඥයන් වහන්සේ සමීපයට යැවුවා ය. සර්වඥයන් වහන්සේ ඇගේ නමස්කාර වචන අසා මෙසේ වදාළ සේක:</p>
  <p>“සුප්පවාසා නම් කෝලිය රජ දියණිය සුවපත් වේවා! නීරෝග වේවා! පුතෙකු වදාවා!”</p>
  <p>සර්වඥයන් වහන්සේගේ ඒ වචනය හා සමග ම, සුප්පවාසා නම් වූ කෝලිය රජ දියණිය සුවපත් ව, නීරෝගී ව පුතෙකු වැදූ ය.</p>
  <p>ඉක්බිත්තෙන් ඒ උපාසිකාවගේ වල්ලභයා (ස්වාමිපුරුෂයා) ගෙට ගොස්, ඒ උපාසිකාව දරුවා වැදූ නියාව දැක, “පින්වත්නි, මෙය ඒකාන්තයෙන් ආශ්චර්යයෙකැ!” යි අතිශයින් බුද්ධානුභාවයෙහි ආශ්චර්ය අද්භූත වූ සිත් ඇති විය. සුප්පවාසා නම් උපාසිකාව ද පුතෙකු වදා, සතියක් මුළුල්ලෙහි බුදුන් ප්‍රධාන කොට ඇති භික්ෂු සංඝයා වහන්සේට දන් දෙනු කැමති ව, නැවත ආරාධනා කරනු සඳහා තමාගේ ස්වාමිපුරුෂයා ව යැවූ ය.</p>
  <div class="subhead">සත් දිනක් පුරා මහා දානය</div>
  <p>එසමයෙහි මුගලන් මහතෙරුන් වහන්සේගේ එක් උපාසකයෙකු විසින් බුදුන් ප්‍රධාන කොට ඇති භික්ෂු සංඝයා වහන්සේට දානය පිණිස ආරාධනා කර තිබිණි. එහෙත් සර්වඥයන් වහන්සේ සුප්පවාසාවන්ගේ දානයට අවසර දෙන පිණිස, මුගලන් මහතෙරුන් වහන්සේ ව ඒ උපාසකයා සමීපයට යවා, ඔහු ව එකඟ කරවා ගෙන සතියක් මුළුල්ලෙහි භික්ෂූන් වහන්සේ හා සමඟ ඒ සුප්පවාසාවන්ගේ දානය පිළිගත් සේක.</p>
  <p>සත්වෙනි දවසෙහි සුප්පවාසාවෝ තම පුතනුවන් වූ සීවලී කුමාරයන් ව සරහා, භික්ෂු සංඝයා වහන්සේ වන්දනා කරවූ ය. ඒ කුමාරයන් ව පිළිවෙළින් සැරියුත් මහ තෙරුන් වහන්සේ සමීපයට ගෙන ගිය කල්හි, තෙරුන් වහන්සේ ඒ කුමාරයන් සමග මෙසේ කථා කළ සේක:</p>
  <p>“කිමෙක් ද සීවලීනි, තොපට සැප ද?” යි සුවදුක් විචාළ සේක.</p>
  <p>එවිට දින සතක් වයසැති කුමාරයෝ මෙසේ කියන්නාහ:</p>
  <p>“ස්වාමීනි, මට සැපයෙක් නම් කොයින් ද? මම සත් අවුරුද්දක් මුළුල්ලෙහි ලොහෝ කුඹු නිරයක් වැනි වූ මව්කුස විසුවෙම් නොවේ ද?”</p>
  <p>මෙසේ ඔහු තෙරුන් වහන්සේ හා සමග මෙබඳු කථාවක් කළෝ ය. සුප්පවාසාවෝ ඒ කුමාරයන්ගේ බස් අසා, “උපන් සතියෙන්ම මාගේ පුතනුවෝ අනුබුද්ධ වූ දම් සෙනෙවි සැරියුත් මහ තෙරුන් වහන්සේ හා සමග කථා කෙරෙති” යි ඉමහත් සොම්නසට පැමිණියෝ ය.</p>
  <div class="image-placeholder" data-prompt="Masterpiece, Full screen, Full bleed, Edge to edge, Pristine Ancient South Asian painting style, Vibrant colors, high quality, sharp focus. Interior of an ancient royal almsgiving hall with ornate pillars and soft, divine lighting. In the foreground, Sariputta Thera (golden skin, serene face, wearing saffron robes) bends gently forward to interact with a miraculous infant. The infant, Prince Sivali (only seven days old but looking intelligent and mature, adorned with delicate royal jewelry and silks), looks back at the monk and speaks. Beside the infant stands Queen Suppavasa (elegant ancient Indian royal attire, vibrant silk saree, gold ornaments), looking at her son with an expression of pure joy and amazement. In the background, other monks and the Buddha are seated calmly. The atmosphere is filled with spiritual grace and wonder.">
    <img src="../jathaka-images/110_img_1.jpeg" class="story-image" alt="Story Illustration">
    <span class="img-label">සත් දිනක් වයසැති සීවලී කුමාරයා සැරියුත් මහ තෙරුන් සමඟ පිළිසඳරේ යෙදීම.</span>
  </div>
  <p>සර්වඥයන් වහන්සේ සුප්පවාසාව අතින්, “මෙබඳු වූ දරුවන් තව ලබා ගැනීමට කැමැත්තේ දැ?” යි විචාළ සේක.</p>
  <p>ඇය පිළිතුරු දෙමින්, “ස්වාමීනි, ඉදින් මෙබඳු වූ සෙසුත් දරුවන් සත් දෙනෙකු ලද්දේ වෙම් නම්, මම කැමැත්තෙමි” යි කීවා ය. සර්වඥයන් වහන්සේ උදම් අනා, අනුමෝදනා ධර්ම දේශනා කොට වැඩි සේක.</p>
  <p>සීවලී කුමරුවෝ ද සත් ඇවිරිදි කල ම ශාසනයෙහි ලැදි ව මහණ ව, විසි වයස පිරුණ කල්හි උපසම්පදාව ලැබ, පින් ඇති ව, ලාභයෙන් අග්‍රප්‍රාප්ත ව, මහී කම්පා කරවා අර්හත් ඵලයට පැමිණ, පින් ඇත්තවුන් අතුරෙන් ඒ තදග්ග (ප්‍රත්‍ය ලාභීන් අතර අග්‍ර වූ) තනතුරට පැමිණි සේක.</p>
  <div class="subhead">අතීත කර්මය</div>
  <p>ඉක්බිත්තෙන් එක් දවසක් භික්ෂූන් වහන්සේ ධර්මසභා මණ්ඩපයට රැස් ව කථාවක් උපදවා ගත් සේක:</p>
  <p>“ඇවැත්නි, සීවලී ස්ථවිරයන් වහන්සේ සත් අවුරුද්දක් මුළුල්ලෙහි මව්කුසෙහි වැස, සත් දවසක් ගර්භ මූඪ බවට පැමිණි සේක. අනේ දෙපුතු සහ මව මහා දුක් අනුභව කළාහු ය. මොවුන් කෙබඳු කර්මයක් කළෝ දැ?”</p>
  <p>ශාස්තෘ වූ තිලෝගුරු බුදුරජාණන් වහන්සේ එතැනට ම වැඩ වදාරා, “මහණෙනි, දැන් කවර නම් කථාවකින් යුක්ත ව හුන්නෝ දැ?” යි විචාරා, “මෙ නම් කථාවකින් යුක්ත ව උනුම්හ” යි කී කල්හි මෙසේ වදාළ සේක:</p>
  <p>“මහණෙනි, මහා පින් ඇත්තා වූ සීවලී ස්ථවිරයන්ට සත් අවුරුද්දක් මුළුල්ලෙහි ලෝකුඹු නරකාදිය හා සමාන මව්කුස වාසය ද, සතියක් මුළුල්ලෙහි ගර්භ මූඪ බවට පැමිණීමත්, ඔවුන් විසින් ම කළ කර්මය මුල් කොට ඇත්තේ ය. සුප්පවාසාවන්ට සත් අවුරුද්දක් මුළුල්ලෙහි කුසින් දරුගැබ පරිහරණය කරන්නා වූ දුකත්, සතියක් මුළුල්ලෙහි ගර්භ මූඪ වූ දුකත් තමන් කළ කර්මය මුල් කොට ඇත්තේ ය,” යි වදාරා ඉකුත් වත් (අතීත කථාව) දක්වා වදාළ සේක.</p>
  <div class="subhead">අතීත කථාව: නගරය වටලා සිටීමේ විපාක</div>
  <p>යටගිය දවස බරණැස් නුවර බ්‍රහ්මදත්ත නම් රජ කෙනෙකුන් රාජ්‍ය කරන කල්හි, අප මහා බෝසතාණෝ ඒ රජුගේ අග්‍රමහේෂිකාවන්ගේ කුස පිළිසිඳගෙන, වැඩිවිය පැමිණ, තක්සලා නුවර දිසාපාමොක් ආචාරීන් සමීපයෙන් ශිල්ප ඉගෙන, පියාණන් ඇවෑමෙන් දැහැමෙන් රාජ්‍යය කළෝ ය.</p>
  <p>එසමයෙහි කොසොල් රජ්ජුරුවෝ මහා සේනාව පිරිවරා බරණැස් නුවර රාජ්‍යය ගෙන, රජ්ජුරුවන් (බෝසත් පියාණන්) ජීවිතක්ෂයට පමුණුවා, රජ්ජුරුවන්ගේ ම අගමෙහසුන් බිසවුන් තමන්ට අගමෙහෙසුන් කළෝ ය. බරණැස් නුවර රජ්ජුරුවන්ගේ පුතනුවෝ පියාණන් මළ කල්හි, වාරි මාර්ගයෙන් (ජල මාර්ගයෙන්) පලා ගොස් සේනාව රැස් කරවා, බරණැස් නුවරට අවුත් නුදුරු තැනෙක හිඳ රජ්ජුරුවන්ට, “රාජ්‍යය හෝ දුන මැනව, යුද්ධය හෝ කළ මැනවැ” යි හසුන් පතක් යැවූහ.</p>
  <p>එකල කෝසල රජ්ජුරුවෝ “යුද්ධ කෙරෙමි” යි පෙරළා පත් යැවූහ.</p>
  <p>රාජ කුමාරයන්ගේ මෑණියෝ ඒ අසුන් අසා, රහසින් මෙසේ පතක් යැවූහ:</p>
  <p>“යුද්ධයෙන් කම් නැත. හැම දිග ම සංචාරය සිඳ (පාරවල් අවහිර කොට) බරණැස් රජය වටලා ගනු මැනව. ඉක්බිත්තෙන් දර, පැන්, බත් ආදිය නිමා ගිය කල්හි, ආහාරයෙන් පීඩිත වූ මනුෂ්‍යයන් ඇති නුවර යුද්ධයක් නැතිව ම ගන්නෙමු දැයි” යි පතක් යැවූහ.</p>
  <p>ඒ රාජ කුමාරයෝ මෑණියන්ගෙන් එවූ අසුන් අසා, සත් අවුරුද්දක් මුළුල්ලෙහි නගරයට ඇතුළු වන දොරටු අහුරා සංචාරය සිඳ නුවර වටලා ගත්තු ය. නුවර ඇතුළට පැමිණියා වූ සත්ත්වයෝ මැදිරියක හසු වූ පක්ෂීන් පරිද්දෙන් වූහ. සත්වෙනි දවසෙහි ඒ නුවර වැසියෝ කොසොල් රජ්ජුරුවන්ගේ හිස ගෙනවුත් කුමාරයන්ට දුන්නාහු ය. කුමාරයෝ නුවරට වැද රාජ්‍යය ගෙන, රාජ්‍ය ශ්‍රී අනුභව කොට කෙළවර කම් වූ පරිද්දෙන් මිය පරලොව ගියාහ.</p>
  <p>ඒ කුමාරයෝ සතුරු රජ්ජුරුවන්ගේ සේනාවට (සහ රට වැසියන්ට) පීඩා කළා වූ අකුසල කර්ම විපාකයෙන්, සත් අවුරුද්දක් මුළුල්ලෙහි මව්කුස වැස, සතියක් මුළුල්ලෙහි ගර්භ මූඪ බවට පැමිණියෝ ය.</p>
  <p>තව ද ඒ කුමාරයෝ පියුමතුරා නම් සර්වඥයන් වහන්සේගේ ශ්‍රී පාද මූලයෙහි දී “ලාභීන් අතුරෙන් අග්‍ර වෙම්වා” යි කියා මහ දන් දී යම් ප්‍රාර්ථනාවක් කළෝ ද, විපස්සී සර්වඥයන් සමයෙහි නුවරවාසීන් සමග දහසක් වස්තු අගනා වූ දී, උක් සකුරු දන් දී යම් ප්‍රාර්ථනාවක් කළෝ ද, එහි ආනුභාවයෙන් ලාභීන් කෙරෙහි අග්‍ර වූහ.</p>
  <p>සුප්පවාසාවෝ ත් නුවර වටලාගෙන නිස්සංචාරය කොට, බත් පැන් වැද්ද නොදී නුවර අරගනු යැයි පුතනුවන්ට කියා යැවූ බැවින්, සත් අවුරුද්දක් මුළුල්ලෙහි කුසින් දරු ගැබ පරිහරණය කොට සතියක් මුළුල්ලෙහි ගර්භ මූඪ වූහ.</p>
  <div class="subhead">ජාතක නිදානය</div>
  <p>ශාස්තෘ වූ බුදුරජාණන් වහන්සේ, “මහණෙනි, මව සහ පුතු දෙදෙනා මෙසේ ගර්භ පරිහරණය හා ගර්භ වාස සංඛ්‍යාත වූ දුඃඛයෙන් පීඩිත වූවෝ, පෙර තමන් විසින් නුවර වටලා නිස්සංචාර කොට මහජනයාට දුක් දීමෙන් කළ අකුශල කර්මයෙන් යැ” යි මේ ධර්ම දේශනාව ගෙනහැර දක්වා වදාරා, අඝාතරූප ජාතකය නිමවා වදාළ සේක.</p>
  <p>“එසමයෙහි නුවර වටලා රාජ්‍යයට පැමිණි කුමාරයෝ නම් දැන් මේ සීවලී ස්ථවිරයෝ ය. මෑණියෝ නම් සුප්පවාසාවෝ ය. පියා වූ බරණැස් රජ්ජුරුවෝ නම් තිලෝගුරු සම්‍යක් සම්බුදුරජ වූ මම් ම වේ දැ” යි තමන් වහන්සේ දක්වා වදාළ සේක.</p>
  <nav class="bottom"><a class="button prev" href="3-98.html"><i class="material-icons">arrow_back</i>98. පරෝසහස්ස ජාතකය</a></nav>
</div>
    </div>
    <div id="toast"></div>
    <script src="../common/jquery-3.4.1.min.js"></script>
    <script src="../common/clipboard.min.js"></script>
    <script src="../common/book.js"></script>
</body>
</html>