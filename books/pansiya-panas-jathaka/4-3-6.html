<!DOCTYPE html>
<html>
<head>
    <meta charset="UTF-8">
    <title>6. කුරුධම්ම ජාතක වර්ණනාව (276) - පන්සිය පණස් ජාතකය</title>
    <meta name="description" content="පන්සිය පණස් ජාතකය - ජාතක අටුවාව">
    <meta property="og:type" content="article">
    <meta property="og:title" content="6. කුරුධම්ම ජාතක වර්ණනාව (276) - පන්සිය පණස් ජාතකය"> <!--For facebook link previews -->
    <meta property="og:image" content="https://pitaka.lk/books/common/og-books-500x300.png">
    <meta property="og:image:type" content="image/png">
    <meta property="og:image:width" content="500">
    <meta property="og:image:height" content="300">
    <meta name="viewport" content="width=device-width, initial-scale=1">
    <meta name="apple-mobile-web-app-capable" content="yes">
    <meta name="mobile-web-app-capable" content="yes">
    <link rel="icon" type="image/png" sizes="96x96" href="../common/favicon-96x96.png">
    <link rel="stylesheet" href="../common/book.css"/>
</head>
<body>
    <div book-folder="pansiya-panas-jathaka" style="width: 100%; max-width: 800pt; margin: 0pt auto; height: 100%; display: flex; flex-flow: column; align-content: center;">
        <div class="content">
  <nav class="top"><a class="button" href="../index.html"><i class="material-icons">home</i></a><i class="material-icons">navigate_next</i><a class="button" href="index.html#4-3-6"><i class="material-icons">toc</i>පන්සිය පණස් ජාතකය</a><i class="material-icons">navigate_next</i><a class="button" href="4.html">3. තික නිපාතය</a><i class="material-icons">navigate_next</i><a class="button" href="4-3.html">3. උදපාන වර්ගය</a></nav>
  <div class="heading-bar">
    <h3>6. කුරුධම්ම ජාතක වර්ණනාව (276)</h3><i class="material-icons star-icon undefined" data-bookmark="{&quot;ids&quot;:[4,3,6],&quot;headings&quot;:[&quot;3. තික නිපාතය&quot;,&quot;3. උදපාන වර්ගය&quot;,&quot;6. කුරුධම්ම ජාතක වර්ණනාව (276)&quot;],&quot;book&quot;:{&quot;name&quot;:&quot;පන්සිය පණස් ජාතකය&quot;,&quot;folder&quot;:&quot;pansiya-panas-jathaka&quot;}}">star_outline</i><i class="material-icons share-icon" file-name="4-3-6.html">share</i>
  </div>
  <p>“තව සද්ධඤ්ච සීලඤ්ච” (ඔබේ ශ්‍රද්ධාව ද සීලය ද) යන මේ දේශනාව බුදුරජාණන් වහන්සේ ජේතවනාරාමයෙහි වැඩවාසය කරමින් සිටියදී හංසයෙකු ඝාතනය කළ එක් භික්‍ෂුවක් අරබයා වදාළ සේක. සැවැත් නුවරවාසී යහලු භික්‍ෂූන් දෙනමක් පැවිදිව, උපසම්පදාව ලබා බොහෝ විට එකට හැසිරෙති. එක් දිනක් උන්වහන්සේලා අචිරවතී ගඟට ගොස් නා, වැලිතලාවෙහි අව්ව තපිමින්, පිළිසඳර කථා කියමින් සිටියහ. ඒ අවස්ථාවෙහි හංසයෝ දෙදෙනෙක් අහසින් පියාසර කරති. එවිට එක් භික්‍ෂුවක් ගල් කැටයක් ගෙන “එක් හංස පෝතකයෙකුගේ ඇසට පහර දෙමියි” කීවේය. අනෙක් භික්‍ෂුව “ඔබට එය කළ නොහැකි වනු ඇතැයි” කීවේය. “මේ පැත්තේ ඇස තිබේවා! මම අනෙක් පැත්තේ ඇසට ගසන්නෙමියි” කීය. “එය ද ඔබට නොහැක්කේම යැයි” අනෙකා කීය. “එසේනම් බලා සිටින්නැයි” කියා තුන්මුල් ගල්කැටයක් ගෙන හංසයාගේ පිටුපසට දමා ගැසීය. හංසයා ගල්කැටයේ ශබ්දය අසා හැරී බැලුවේය. ඉක්බිති ඒ භික්‍ෂුව රවුම් ගල්කැටයක් ගෙන උගේ අනිත් පැත්තේ ඇසට පහර දී මෙහා පැත්තේ ඇසින් එළියට විසිවී යන ලෙස විද්දේය. හංසයා කෑගසමින් පෙරළී ඔවුන්ගේ පාමුල වැටුනේය. ඒ ඒ තැන සිටි භික්‍ෂූහු මෙය දැක පැමිණ, “ඇවැත්නි, බුදුසසුනෙහි පැවිදිව සතෙකු මැරීමෙන් ඔබ විසින් නුසුදුස්සක් කරන ලදී” යයි කියා උන්වහන්සේ කැඳවාගෙන ගොස් තථාගතයන් වහන්සේට දැක්වූහ. බුදුරජාණන් වහන්සේ “ඇත්ත ද මහණ? ඔබ විසින් ප්‍රාණඝාතයක් කරන ලද්දේ දැයි” විචාරා, “ඇත්තයි ස්වාමීනි” යි කී කල්හි, “මහණ! සසරින් එතෙර කරන මෙබඳු සසුනෙහි පැවිදිව කුමක් නිසා මෙසේ කළේ ද? පැරණි නුවණ ඇත්තෝ බුදුවරුන් ලොව නොමැති කාලයේත් අඹුදරුවන් සමග මුළු ජීවිතයම ගිහිගෙයි වසමින් ස්වල්පමාත්‍ර වූ කරුණකදීත් සැක කළාහුය. ඔබ වනාහි එබඳු වූ ශාසනයෙහි පැවිදි වී කුකුස් මාත්‍රයක් පමණවත් නොකළෙහිය. භික්‍ෂුව විසින් කය, වචනය, හිත යන තිදොරින් සංවර විය යුතු යයි” වදාරා අතීත කථාව ගෙනහැර දැක්වූ සේක.</p>
  <p>යටගිය දවස කුරු රට ඉඳිපත් නුවර ධනඤ්ජය රජු රජ කරද්දී බෝසතාණන් වහන්සේ ඒ රජුගේ අගමෙහෙසිය කුස පිළිසිඳ ගෙන, පිළිවෙළින් වැඩිවියට පැමිණ, තක්සලා නුවරින් ශිල්ප හදාරා පියරජු විසින් යුවරජ තනතුරෙහි පිහිටුවන ලදහ. පසු කාලයකදී පියරජුගේ ඇවෑමෙන් රජකමට පැමිණ දසරාජ ධර්මය විනාශ නොකර කුරු ධර්මයෙහි පිහිටියහ. කුරු ධර්මය නම් පඤ්ච ශීලයයි. බෝසතාණන් වහන්සේ ඒවා පිරිසිදුව රැක්කාහ. බෝසතාණන් වහන්සේ මෙන්ම පහත සඳහන් අය ද එසේම කුරු ධර්මය රැක්කෝය:</p>
  <ol>
    <li>රජතුමා (බෝධිසත්වයන්)</li>
    <li>රජුගේ මව</li>
    <li>අගමෙහෙසිය</li>
    <li>බාල සහෝදරයා (උපරාජ)</li>
    <li>පුරෝහිත බමුණා</li>
    <li>ඉඩම් මනින ඇමතියා (රජ්ජුගාහක)</li>
    <li>රථාචාරියා</li>
    <li>සිටුතුමා</li>
    <li>ධාන්‍ය ආදිය මනින ඇමතියා (දෝණමාපක)</li>
    <li>දොරටුපාලයා</li>
    <li>නගර සෝභිනී වර්ණදාසිය</li>

  </ol>
  <p>“රජතුමා, මව, අගමෙහෙසිය, යුවරජු, පුරෝහිතයා, ඉඩම් මනින ඇමතියා, රථාචාරියා, සිටුතුමා, ධාන්‍ය මනින ඇමතියා, දොරටුපාලයා සහ ගණිකාව යන මේ එකොළොස් දෙනා කුරු ධර්මයෙහි පිහිටියෝය.”</p>
  <p>යනුවෙන් දැක්වෙන්නේ ඒ එකොළොස් දෙනා ය.</p>
  <p>මේ සියල්ලෝම මෙසේ පිරිසිදුව පන්සිල් රැක්කාහ. රජතුමා නුවර දොරටු සතරෙහි ද, නගර මධ්‍යයෙහි ද, නිවාස දොරටුව ළඟ දැයි දාන ශාලා හයක් කරවා දිනපතා හයලක්ෂය බැගින් ධනය වියදම් කරමින් මුළු දඹදිවම උත්සව ශ්‍රීයෙන් (ගොවිතැන් කටයුතු පවා නවතා දන් ගැනීමට පැමිණෙන තරමට) කැළඹීමට පත් කරමින් දන් දුන්නේය. ඔහුගේ දාන අදහසත්, දානයෙහි ඇල්මත් දඹදිව පුරා පැතුරුනේය. එකල කාලිංග රට දන්තපුර නගරයේ කාලිංග රජ රජකරයි. ඔහුගේ රටෙහි වැස්ස නොවැස්සේය. වැසි නොවසින කල මුළු රටෙහිම සාගතයක් හටගත්තේය. ආහාර හිඟකමින් මිනිසුන්ට රෝග උපන්නේය. මෙසේ වැස්ස නැති බිය (දුර්වෘෂ්ටි බිය) ද, සාගත බිය (දුර්භික්‍ෂ බිය) ද, රෝග බිය ද යන තුන් බිය උපන්නේය. මිනිස්සු ජීවත්වීමට මගක් නැතිව දරුවන් අතින් අල්ලාගෙන ඒ ඒ තැන සැරිසරති.</p>
  <p>සියලු රටවැසියෝ එක්ව දන්තපුරයට ගොස් රජ දොරටුව ළඟ ඝෝෂා කළාහුය. රජතුමා කවුළුව ළඟ සිටියේ ඒ ඝෝෂා හඬ අසා “කුමක් නිසා මොවුන් කෑගසත් දැයි” විචාළේය. “මහරජතුමනි! මුළු රටෙහිම තුන්බිය උපන්නේය. වැස්ස නොවසියි. ගොවිතැන් විනාශ විය. සාගතය හටගත්තේය. මිනිස්සු ආහාර හිඟයෙන් හා රෝගවලින් පීඩාවට පත්ව, පිහිටක් නැත්තාහු දරුවන් අතින් අල්ලාගෙන සැරිසරති. මහරජතුමනි, වැසි වස්වනු මැනවැයි” කීහ. “පැරණි රජවරු, වැසි නොවසිනා කල්හි කුමක් කරත් දැයි” රජු ඇසීය. “මහරජතුමනි, පෙර රජවරු වැසි නොවසිනා කල්හි දන් දී, පෙහෙවස් අධිෂ්ඨාන කොට, සිල් සමාදන්ව, සිරියහනට පිවිස, හීතණ ඇතිරියෙහි සතියක් වැතිරෙති. එකල වැසි වසිතියි” ඔවුහු කීහ. රජතුමා “යහපතැයි” පිළිගෙන එසේ කළේය. එසේ කළ නමුත් වැසි නොවැසීය.</p>
  <p>රජතුමා ඇමතියන්ගෙන් විචාළේය. “මම මා විසින් කළයුතු සියලු කටයුතු කළෙමි. එහෙත් වැසි නොවසියි. දැන් කුමක් කරමු දැයි” ඇසීය. “මහරජතුමනි, ඉදිපත් නුවර ධනඤ්ජය කොරව්‍ය රජුගේ ‘අඤ්ජන වසභ’ නම් මංගල ඇතෙක් ඇත. ඒ ඇතු රැගෙන එන්නෙමු. එවිට වැසි වසිනු ඇතැයි” ඇමතියෝ කීහ. “ඒ රජතුමා වනාහි බල වාහනවලින් සම්පන්නය. යුද්ධයකින් ඔහු යටපත් කළ නොහැකිය. ඔහුගේ ඇතු කෙසේ ගෙනෙන්නෙමු දැයි” රජු ඇසීය. “මහරජතුමනි, ඔහු සමග යුද කිරීමක් අවශ්‍ය නැත. දන්දීමෙහි අදහස් ඇති ඒ රජතුමා දානයෙහි ඇලුනේ, යමෙක් ඉල්ලන්නේ නම් සරසන ලද හිස වුවද සිඳ දෙන්නේය. පෙනීම ඇති ඇස වුවද ගළවා දෙන්නේය. මුළු රාජ්‍යය වුවද පවරා දෙන්නේය. එසේ නම් ඇතු ගැන කියනු කවරේ ද? ඒකාන්තයෙන් ඉල්ලන ලද්දේ නම් දෙන්නේ යැයි” කීහ. “කවරෙක් වනාහි ඇතු ඉල්ලීමට සමත් දැයි” රජු ඇසීය. “මහරජ, බමුණෝ ඊට සමත් යැයි” කීහ. රජතුමා බමුණු ගමෙන් අටදෙනෙකු කැඳවා සත්කාර සම්මාන පවත්වා ඇතු ඉල්ලීම පිණිස යැවීය. ඒ බමුණෝ මග වියදම් රැගෙන මගී වෙස් ගෙන එක් තැනක එක් රැය බැගින් වාසය කරමින් ඉක්මන් ගමන් ගොස් දින කීපයකින් නගරයේ දොරටුව අසල දන් ශාලාවලින් ආහාර අනුභව කොට විඩා සංසිඳුවා ගෙන, “රජතුමා කවදා දන්දෙන තැනට එන්නේ දැයි” විචාළාහුය. “පක්‍ෂයකට (අඩ මසකට) වරක් එනම් පක්‍ෂයෙහි තුන්වන දින, දාහතරවෙනි දින සහ පසළොස් වෙනි දා යන දිනවල එයි. හෙට වනාහි පුන් පෝදාය. ඒ නිසා හෙට රජු එන්නේ යැයි” මිනිස්සු කීවාහුය.</p>
  <p>බමුණෝ පසුදින උදෙන්ම ගොස් නැගෙනහිර දොරටුව ළඟ සිටියහ. බෝසතාණන් වහන්සේ ද උදෙන්ම නා, සුවඳ විලවුන් ගල්වා, ආභරණවලින් සැරසී, අලංකාර කළ උතුම් ඇතු පිට නැග, මහ පිරිවරින් යුතුව නැගෙනහිර දොරටුව අසල දන් ශාලාවට ගොස්, ඇතු පිටින් බැස, මිනිසුන් හත් අට දෙනෙකුට සියතින් බත් දී “මේ ක්‍රමයට දන් දෙවයි” නියම කොට, නැවත ඇතු පිට නැගී දකුණු දිග දොරටුවට ගියේය. බමුණෝ නැගෙනහිර දොරටුවෙහි ආරක්‍ෂාව බලවත් හෙයින් ඇතුල්වීමට අවසරයක් නොලැබ දකුණු දොරටුවටම ගොස් රජුගේ පැමිණීම බලමින් දොරටුව නුදුරෙහි උස් තැනක සිටියහ. ඔවුහු පැමිණියා වූ රජු දැක අත් ඔසවා “මහරජතුමනි, ජය වේවා!” යි ජය පැතූහ. රජතුමා දියමන්ති හෙණ්ඩුවෙන් ඇතු නවතා, ඔවුන් සමීපයට ගොස් “පින්වත් බ්‍රාහ්මණයිනි, තොප කුමක් කැමති වන්නාහු දැයි” විචාළේය. බමුණෝ බෝසතාණන් වහන්සේගේ ගුණ වර්ණනා කරමින් පළමු ගාථාව කීහ.</p>
  <p>“ජනාධිපති රජතුමනි, ඔබගේ ශ්‍රද්ධාව හා ශීලය ගැන අසා දැනගෙන, කාලිංග දේශයේ දී මේ අඳුන්වන් හස්ති රාජයා වෙනුවෙන් අපගේ වර්ණනාව (ප්‍රශංසාව) ගනුදෙනුවක් සේ ඉදිරිපත් කළෙමු.”</p>
  <p>යනුවෙන් පළමු ගාථාව ප්‍රකාශ කළහ.</p>
  <p>එහි අර්ථය මෙසේය: <b>සද්ධං</b> යනු කර්ම හා ඵල ඇදහීම වශයෙන් ඇතිවන ඕකප්පන ශ්‍රද්ධාවයි. <b>සීලං</b> යනු සංවර සීලය හෙවත් ශික්‍ෂාපද නොකැඩීම නම් වූ අවීතික්කම සීලයයි. <b>වණ්ණං</b> යන්නෙන් එකල ඒ දේශයෙහි ‘රන්’ යයි ද කියනු ලැබේ. මේ පදයෙහි රන් ආදී සියලු ධන ධාන්‍ය ඇතුළත් වේ. <b>අඤ්ජන වණ්ණෙ න</b> යනු අඳුන් ගුළියකට සමාන පැහැයෙන් යුත් ඔබ වහන්සේගේ මේ ඇතු වෙනුවට, <b>කාලිංගස්මිං</b> හෙවත් කාලිංග රජුගේ සමීපයෙහි, <b>නිමිම්හසෙ</b> යනු විනිමය (ගනුදෙනු) වශයෙන් ගත්තෙමු යන්නයි; එසේම ඒවා පරිහරණය කළෙමු හෙවත් අනුභව කළෙමු යන අර්ථයයි. රජතුමනි! අපි ඔබවහන්සේගේ ශ්‍රද්ධාවත්, ශීලයත් දැන, “මෙසේ ශ්‍රද්ධා සීල ගුණයෙන් යුක්ත වූ රජතුමාගෙන් ඉල්ලන ලදුව අඳුන්වන් හස්තියා ඒකාන්තයෙන් අපට දෙන්නේ යැයි” සිතා, අඳුන්වන් මේ හස්තියා තමා සතු දෙයක් මෙන් සලකා, කාලිංග රජු සමීපයෙහි දී “ඔබ වහන්සේට හස්තියා ගෙන එන්නෙමු” යි කියා බොහෝ ධන ධාන්‍ය ලබා ගත්තෙමු; ගනුදෙනු කළෙමු. එපමණක් නොව ඒවා අනුභව ද කළෙමු. මෙසේ ඒ රජතුමාට ණය වූවන් ලෙස අපි මෙහි පැමිණියෙමු. එම කරුණෙහිලා කළ යුතු දෙය දේවයන් වහන්සේ දැනගනිත්වා!</p>
  <p>තවත් ක්‍රමයක් නම්: ඔබ වහන්සේගේ ශ්‍රද්ධා සීල සංඛ්‍යාත ගුණ වර්ණනාව අසා, “විශාල ගුණ ඇති රජතුමා ඉල්ලූ විට තම ජීවිතය වුව ද දෙන්නේය; එසේ නම් තිරිසන්ගත සතෙකු ගැන කියනුම කවරේ දැයි” සිතා, කාලිංග රජු සමීපයේ දී ඔබගේ ගුණ වර්ණනාවට හිලව් ලෙස මේ අඳුන්වන් ඇතා ගනුදෙනු කළෙමු; සමාන කළෙමු. ඒ නිසා මෙහි ආවෙමු.</p>
  <p>ඒ අසා බෝසතාණන් වහන්සේ, “ඉදින් බමුණෙනි! තොප විසින් මේ ඇතා විකුණා ලබාගත් ධනය පරිහරණය කරන ලද්දේ නම්, එය මනා ලෙස පරිහරණය කරන ලද්දකි. ඒ ගැන නොවෙහෙසෙන්න (බිය නොවන්න). අලංකාර කරන ලද පරිද්දෙන්ම තොපට ඇතා දෙන්නෙමියි” ඔවුන් අස්වසා ඉතිරි ගාථා දෙක වදාළේය.</p>
  <p>“කැඳ බත් ආදී ආහාර අනුන්ගෙන් ලබා ජීවත් වන්නෝ ද, එසේ අනුන්ගෙන් නොලබා ජීවත් වන්නෝ ද වෙති. මේ දෙපිරිස අතුරෙන් කිසිවෙක් යමක් පතා කෙනෙකු වෙත එයි නම් ඔවුන්ගේ ඉල්ලීම ඉවත නොදැමිය යුතුය. මෙය පෙර ආචාර්යවරුන්ගේ (දෙමව්පියන්ගේ) වචනයයි.”</p>
  <p>“බමුණෙනි! රජුන්ට සුදුසු, රජුන්ගේ පරිහරණයට යෝග්‍ය, පිරිවර සහිත, රන් දැලින් අලංකාර කළ, ඇත්ගොව්වන් සහිත වූ මේ ඇත් රජු තොපට දෙමි. කැමති මගකින් ගෙන යවු.”</p>
  <p>යනුවෙන් ඉතිරි ගාථා දෙක වදාළ සේක.</p>
  <p>එහි, <b>අන්නභච්චා ච භච්චා ච</b> යන්නෙන් අදහස් වන්නේ පුරුෂයෙකු ඇසුරු කොට ජීවත්වන අය, කැඳ බත් ආදී ආහාරයෙන් පෝෂණය කළ යුතුය යන අර්ථයෙන් ‘අන්නභච්ච’ නම් වන බවයි. අන් අය එසේ පෝෂණය නොකළ යුතු බැවින් ‘අභච්ච’ (භාර්යාවන් නොවන) නම් වේ. මෙහි සන්ධිවීම් වශයෙන් අකාර ලෝපය සිදුවී ඇත (ච + අභච්චා = චභච්චා). මෙපමණකින් තමන් ඇසුරු කොට හා ඇසුරු නොකොට ජීවත්වීම් වශයෙන් සියලු සත්ත්වයෝම කොටස් දෙකකට බෙදා දක්වන ලද්දාහු වෙති. <b>යොධ උද්දිස්ස ගච්ඡති</b> යනු ඒ සත්ත්වයන් අතුරෙන් මේ ජීව ලෝකයෙහි යම් සත්ත්වයෙක් යම්කිසි දෙයක් බලාපොරොත්තුවෙන් යම් පුද්ගලයෙකු වෙත යයි ද, <b>සබ්බෙ තෙ අප්පටික්ඛිප්පා</b> යනු ඉදින් එසේ බලාපොරොත්තුවෙන් යන අය බොහෝ දෙනෙක් වුවත් ඒ පුරුෂයා විසින් ඒ සියල්ලෝම ප්‍රතික්‍ෂේප නොකළ යුතුය; “ඉවත්ව යන්න, ඔබලාට නොදෙමි” යනුවෙන් ප්‍රතික්‍ෂේප නොකළ යුතුය යන අර්ථයයි. <b>පුබ්බාචරියවචො ඉදං</b> යනු පූර්වාචාර්යවරුන් හෙවත් මව්පිය දෙදෙනාගේ වචනයයි. මම මව්පියන් විසින් මෙසේ හික්මවන ලදිමියි එයින් දක්වයි.</p>
  <p><b>දදාමි වො</b> යනු මෙය අපගේ දෙමව්පියන්ගේ වචනය වන නිසා “බමුණෙනි! මම තොපට මේ ඇතා දෙමි” යන්නයි. <b>රාජාරහං</b> යනු රජතුමාට සුදුසු වූ ද, <b>රාජභොග්ගං</b> යනු රජුන්ගේ පරිහරණයට සුදුසු වූ ද, <b>යසස්සිනං</b> යනු පිරිවර සහිත වූ ද යන්නයි. ඒ ඇතා නිසා ඇත් ගොව්වන්, ඇත් වෙදුන් ආදී කුල පන්සියයක් ජීවත් වෙත්; ඔවුන් සමගම තොපට දෙන්නෙමි යන අර්ථයයි. <b>අලඞ්කතං</b> යනු නොයෙක් ආකාර ඇත් අලංකාරයන්ගෙන් අලංකාර කරන ලද බවයි. <b>හෙමජාලාභිඡන්නං</b> යනු රන් දැලින් මනාව වැසූ බවයි. <b>සසාරථිං</b> යනු යමෙක් ඇතා හික්මවයි ද, දමනය කරයි ද, ගුරුවරයා වෙයි ද, ඔහු සමගම දෙමි යන්නයි. ඒ නිසා ඇත්ගොව්වා ද සහිතව, පිරිවර ද සහිතව, මේ ඇතා ගෙන තොපි කැමති පරිදි යන්නැයි කීවේය.</p>
  <p>මෙසේ ඇතු පිට සිටිමින්ම මහා සත්ත්වයන් වහන්සේ වචනය දී, නැවත ඇතු පිටින් බැස, “ඉදින් අලංකාර නොවූ තැන් ඇත්නම් අලංකාර කර දෙන්නෙමියි” තෙවරක් ඇතා වටේ පැදකුණු කරමින් පරීක්‍ෂා කොට, නොසැරසූ තැනක් නොදැක, ඇතාගේ හොඬවැල බමුණන්ගේ අත්වල තබා, රන් කෙණ්ඩියෙන් මල් සුවඳ කැවූ ජලය වත්කොට ඇතා පූජා කළේය. බමුණෝ පිරිවර සහිත ඇතා පිළිගෙන, ඇතු පිට හිඳිමින් දන්තපුර නගරයට ගොස් ඇතා රජුට දුන්නාහුය. ඇතා පැමිණි නමුත් වැසි නොවැස්සේමය. රජතුමා කරුණු කිමදැයි තවදුරටත් විමසන විට, “ධනඤ්ජය කෝරව්‍ය රජතුමා කුරු ධර්මය රකියි. ඒ නිසා ඔහුගේ රටේ අඩමසක් පාසා ද, දස දිනක් පාසා ද වැසි වසියි. එය රජතුමාගේ ගුණානුභාවයයි. මේ තිරිසන්ගත සත්ත්වයාගේ ගුණ ඇතත් ඒ කොපමණ වන්නේ දැයි” අසන්නට ලැබිණි. එවිට රජු, “එසේ නම් සරසන ලද අයුරින්ම පිරිවර සහිත ඇතා ආපසු යවා රජුට බාර දී, ඔහු රකින කුරු ධර්මය රන්පතක ලියවාගෙන එන්නැයි” බ්‍රාහ්මණයන් ද ඇමතියන් ද යැවීය. ඔවුහු ගොස් රජතුමාට ඇතා පවරා දී, “දේවයන් වහන්ස! මේ ඇතා ගෙන ගිය නමුත් අපේ රටේ වැසි නොවසියි. නුඹ වහන්සේ වනාහි කුරු ධර්මය රකිත්ලු. අපගේ රජතුමා ද කුරු ධර්මය රකිනු කැමැත්තේය. එය මේ රන්පතේ ලියාගෙන එන්නැයි අප එවීය. අපට කුරු ධර්මය දෙනු මැනවැයි” කීහ. “දරුවනි! ඇත්තයි, මම මේ කුරු ධර්මය රැක්කෙමි. එහෙත් දැන් වනාහි මට ඒ ගැන සැකයක් ඇත. ඒ කුරු ධර්මය මගේ සිත සතුටු නොකරයි. ඒ නිසා එය තොපට දෙන්නට නොහැක්කෙමියි” රජු කීය.</p>
  <p>කුමක් නිසා ඒ සීලය රජතුමාගේ සිත සතුටු නොකරයි ද? එකල්හි රජවරුන්ගේ වසර තුනෙන් තුනට ඉල් මස ‘ඉල් සැණකෙළියක්’ වෙයි. ඒ සැණකෙළිය පවත්වන රජවරු සියලු අලංකාරයෙන් සැරසී, දිව්‍ය වෙස් ගෙන <b>චිත්තරාජ</b> නම් යක්‍ෂයා සමීපයෙහි සිට මලින් සැරසුණු විසිතුරු ඊතල සතර දිශාවට විදිති. මේ රජ ද ඒ සැණකෙළිය කෙළිමින් එක් පොකුණු තෙරක චිත්තරාජ සමීපයේ සිට සතර දිශාවට විසිතුරු ඊතල විද්දේය. එයින් සෙසු දිශාවලට ගිය ඊතල තුන දැක, දිය පිටට විදින ලද ඊතලය නොදුටුවේය. “මා විසින් විද්ද ඊතලය මාලුවෙකුගේ ඇඟෙහි වැදුනාවත් දෝයි” රජතුමාට ප්‍රාණඝාත කර්මයෙන් ශීලය බිඳීම අරමුණු කොට සැකයක් ඇතිවිය. ඒ නිසා සීලය මගේ සිත සතුටු නොකරයි. ඔහු මෙසේ කීය: “දරුවනි, මට කුරු ධර්මයෙහි සැකයක් ඇත. මගේ මව එය සුරැකිව රකින්නීය. ඇගේ සමීපයෙන් ලබා ගනිව්.” “මහරජතුමනි! නුඹ වහන්සේට සතෙකු මරන්නෙමියි චේතනාවක් නැත. සිතක් නැතිව ප්‍රාණඝාතයක් නම් නොවෙයි. තමන් විසින් රක්නා ලද කුරු ධර්මය අපට දෙන්නැයි” ඔවුහු කීහ. “එසේ නම් ලියන්නැයි” කියා රජු රන් පත්‍රයක මෙසේ ලියවීය:</p>
  <ol>
    <li>සතුන් නොමැරිය යුතුය.</li>
    <li>නුදුන් දෙයක් නොගත යුතුය.</li>
    <li>කාමයන්හි වරදවා නොහැසිරිය යුතුය.</li>
    <li>බොරු නොකිය යුතුය.</li>
    <li>මත්පැන් නොබිය යුතුය.</li>
  </ol>
  <p>මෙසේ ලියවා දී ද, “මෙසේ වුවත් ශීලය මාගේ සිත සතුටු නොකරයි. මගේ මව සමීපයෙන් ගන්නැයි” කීවේය.</p>
  <p>දූතයෝ රජුට වැඳ මව සමීපයට ගොස්, “දේවීන් වහන්ස! නුඹ වහන්සේ වනාහි කුරු ධර්මය රකින්නෙහුය. එය අපට දෙන්නැයි” කීවාහුය. “දරුවනි! ඇත්ත. මම කුරු ධර්මය රකිමි. නමුත් දැන් මට ඒ පිළිබඳ උපන් සැකයක් ඇත. ඒ නිසා කුරු ධර්මය මගේ සිත සතුටු නොකරයි. එබැවින් එය ඔබට දෙන්නට නොහැකියයි” ඇය කීවාය. ඇයට පුතුන් දෙදෙනෙකි; වැඩිමලා රජතුමා ය, බාලයා යුවරජු ය. ඉක්බිති එක් රජෙක් (දුර රටක රජෙක් හෝ දායකයෙක්) බෝසතාණන් වහන්සේට ලක්‍ෂයක් වටිනා සඳුන් අරටුවක් ද, දහසක් වටිනා රන් මාලයක් ද එවීය. හෙතෙම “මවට පුදන්නෙමියි” ඒ සියල්ල මවට යැව්වේය. “මම සඳුන් ආලේප නොකරන්නෙමි; මල් නොපළදිමි. ලේලිවරුන්ට දෙන්නෙමියි” ඇය සිතුවාය. ඉන්පසු ඇයට, “මගේ වැඩිමල් ලේලිය ධනවත් ය, අගමෙහෙසි තනතුරේ සිටින්නීය, ඇයට රන් මාලය දෙන්නෙමි. බාල ලේලිය දුප්පත් ය, ඇයට සඳුන් අරටුව දෙන්නෙමියි” යන සිතක් ඇතිවිය. ඇය රජුගේ දේවියට රන් මාලය දී, යුවරජුගේ බිසවට සඳුන් අරටුව දුන්නාය. එසේ දුන් පසු, “මම කුරු ධර්මය රකිමි. මොවුන්ගේ දුප්පත් පොහොසත් බව මට සැලකිය යුතු කරුණක් නොවේ. මවිසින් වැඩිහිටියන්ට සැලකීමේ ධර්මය (ජෙට්ඨාපචායික කර්මය) මැනවින් ඉටු නොකළ බැවින් ශීලය බිඳුනාවත් දැයි” ඇයට සැකයක් ඇති විය. ඒ නිසා ඇය එසේ කීවාය. ඉක්බිති දූතයෝ, “තමන් සතු දේ කැමති පරිදි දෙනු ලැබේ. ඔබ වහන්සේ මෙපමණකින්ම සැක කරමින් වෙනත් පවක් නම් කරව් ද? සීලය නම් මෙවැන්නකින් නොබිඳෙයි. ඒ නිසා අපට කුරු ධර්මය දෙන්නැයි” ඇයට කියා, ඇය සමීපයෙන් ද එය ගෙන රන් පතක ලිවූහ.</p>
  <p>“දරුව! මෙසේ වුවත් මාගේ හිතට සතුටක් ගෙන නොදෙයි. මාගේ ලේලිය වනාහි මනාව කුරු ධර්මය රකියි. ඇය සමීපයෙන් ගන්නැයි” කී කල්හි, දූතයෝ අගමෙහෙසිය වෙත ද එළඹ පෙර පරිදිම කුරු ධර්මය ඉල්ලූහ. ඇය ද පෙර පරිදිම කියා “දැන් සීලය මට සතුටක් නොදෙයි. ඒ නිසා තොපට දෙන්නට නොහැකියැයි” කීවාය. ඇය වනාහි එක් දිනක් රජ මාළිගයේ සිව් මැදුරු කවුළුව අසල සිටින්නී, නගරය පැදකුණු කරන රජතුමා පසුපස ඇතු පිට සිටින යුවරජු දැක ආසාව උපදවා “ඉදින් මම මොහු සමඟ සංවාසයේ යෙදෙන්නේ නම්, සහෝදරයාගේ ඇවෑමෙන් රාජ්‍යයෙහි පිහිටි මොහු මට සංග්‍රහ කරන්නේ යැයි” සිතුවාය. ඉන්පසු ඇයට ‘මම කුරු ධර්මය රකින සැමියෙකු සිටින මම කෙලෙස් වශයෙන් අන් පුරුෂයෙකු දෙස බැලූවෙමි. ඒ නිසා මගේ සීලය බි‌ඳෙන්නට ඇතැයි’ සැකයක් ඇති විය. ඒ නිසා මෙසේ කීවාය. ඉක්බිති දූතයෝ ඇයට “දේවියනි! සැමියා ඉක්මවා යෑම නම් සිතුවිල්ලක් ඇති වූ පමණින්ම සිදු නොවෙයි. නුඹ වහන්සේ මෙපමණකින්ම සැක කරනවා නම් ශික්‍ෂා කඩ කිරීමක් කෙසේ කරව් ද? මෙපමණකින්ම සීලය නොබිඳෙයි. අපට කුරු ධර්මය දෙසන සේක්වායි” කියා ඇය සමීපයෙන් ද කුරු ධර්මය ගෙන රන්පතක ලියූහ.</p>
  <p>“දරුව! මෙසේ වුවත් ශීලය මගේ සිතට සතුටක් ගෙන නොදෙයි. යුව රජතුමා මනාව කුරු ධර්මය රකියි. ඔහු සමීපයෙන් ගන්නැයි” කියන ලද ඔවුහු යුවරජ වෙත එළඹ පෙර පරිද්දේම කුරු ධර්මය ඉල්ලූහ. ඔහු වනාහි හවස් කාලයෙහි රාජ සේවයට යමින් රථයෙන්ම රජ මිදුලට පැමිණ, ඉදින් රජු සමීපයේ අනුභව කොට එහිම නිදනු කැමති විය. එවිට රථයේ රැහැන් හා කෙවිට ද රිය තුළ දමයි. ඒ සංඥාවෙන් සේවකයෝ ඉවත්ව ගොස් පසුදින උදෙන්ම ගොස් ඔහුගේ නික්මීම බලාපොරොත්තුවෙන් සිටිති. රියදුරා ද රිය පිළියෙළ කොට පසුදින උදෙන්ම රථය ගෙන රජ දොරටුවෙහි සිටියි. ඉදින් ඒ මොහොතේම ආපසු එනු කැමැත්තෙන් නම් රැහැන් ද, කෙවිට ද රථයෙහි පිටත තබා රාජ සේවයට යයි. සේවකයෝ ඒ සංඥාවෙන් “දැන්ම ආපසු එන්නේ යැයි” දැන රජ දොරටුවෙහිම සිටිති. ඔහු එක් දිනක් මෙසේ කොට රජ මාළිගයට පිවිසියේය. ඔහු රජගෙට පිවිසි අවස්ථාවෙහිම වැසි වැස්සේය. රජතුමා “වැස්ස වසී” යැයි ඔහුට නික්මෙන්නට ඉඩ නොදුන්නේය. ඔහු එහිම අනුභව කොට නිදාගත්තේය. සේවකයෝ “දැන් ආපසු එන්නේ යැයි” සිතා මුළු රාත්‍රියම තෙමෙමින් සිටියහ. යුවරජ පසුදින නික්ම තෙමී සිටි සේවකයෝ දැක “මම කුරු ධර්මය රකිමින් මෙපමණක් පිරිස වෙහෙසට පත් කළෙමි. මාගේ සීලය බිඳුණේ විය යුතුයැයි” සැක කළේය. ඒ නිසා දූතයන්ට “සත්‍ය වශයෙන්ම මම කුරු ධර්මය රකිමි. නමුත් දැන් මට සැකයක් ඇත. ඒ නිසා තොපට දීමට නොහැකියැයි” කියා ඒ කාරණාව කීවේය. ඉන්පසු ඔහුට දූතයෝ, “දේවයන් වහන්ස! ඔබ වහන්සේට මොවුන් වෙහෙසට පත්වේවායි කියා සිතක් නැත. චේතනාවන් නැතිව කර්මයක් නොවෙයි. මෙබඳු සුළු දේටත් සැක කරන්නේ නම් නුඹ වහන්සේට කෙසේ ශික්‍ෂාපද කැඩී යාමක් සිදුවන්නේදැයි” කියා ඔහු සමීපයෙන් ද සීලය ගෙන රන්පතේ ලියූහ.</p>
  <p>“එසේ ඇති කල්හි ද මාගේ සිතට සතුටක් ගෙන නොදෙයි. පෙරෙවි බමුණා එය මනාව රකියි. ඔහු සමීපයෙන් ගන්නැයි” කීවේය. ඔවුහු පෙරෙවි බමුණා වෙත එළඹ ඉල්ලූහ. ඔහු ද එක් දිනක් රාජ සේවයට යමින් එක් රජ කෙනෙකු විසින් ඒ රජුට එවන ලද තරුණ හිරු මඬලෙහි වර්ණයෙන් යුතු රථයක් අතරමග දී දැක “මේ රථය කාගේ දැයි” විචාරා රජතුමාට පඬුරු වශයෙන් ලැබුණු එකක් බව අසා, “මම මහලුය, ඉදින් මට රජතුමා මේ රථය දෙන්නේ නම් සැපසේ මෙයට නැග හැසිරෙන්නෙමියි” සිතා රාජ සේවයට ගියේය. රජුට ජය පතා සිටි කාලයෙහි රජතුමාට රථය පෙන්වූහ. රජතුමා එය දැක “මේ රථය ඉතා සුන්දරය. එය ආචාරීන් වහන්සේට දෙවයි” කීවේය. පෙරෙවි බමුණා කැමති නොවෙයි. නැවත නැවතත් කීවේ නමුදු කැමති වූයේ නැත. කුමක් නිසා මොහුට කැමැත්තක් නොවී ද? “මම කුරු ධර්මය රකිමින්ම අනුන් සන්තක දේට ලෝභ කළෙමි. මගේ සීලය බිඳෙන්නට ඇතැයි” සිතමිනි. හෙතෙම මේ කරුණ කියා “දරුවනි! මට කුරු ධර්මයෙහි සැකයක් ඇත. ඒ ධර්මය මා සිත සතුටු නොකරයි. ඒ නිසා දෙන්නට නොහැකියැයි” කීවේය. ඉක්බිති දූතයෝ “උතුමාණනි! ලෝභය ඉපදවූ පමණින් සිල් බිඳෙන්නේ නැත. නුඹ වහන්සේ එපමණකින්ම සැක කරන්නේ නම් සිල් කඩවීමක් කෙසේ සිදුවන්නේදැයි” ඔහුට කියා ඔහු සමීපයෙන් ද සීලය ගෙන රන්පතේ ලියූහ.</p>
  <p>“මෙසේ ඇති කල්හි ද මගේ සිත සතුටු නොවේ. ඉඩම් මනින ඇමතියා මනාව රකියි. ඔහු සමීපයෙන් ගන්නැයි” කී කල්හි ඔහු වෙත ද ගොස් ඉල්ලූහ. ඔහු ද එක් දිනක් ජනපදයෙහි කුඹුරක් මනිමින් රැහැන ලීයක බැඳ එක් කොනක් කුඹුරු හිමියා ලවා ගන්වා අනික් කොන තමන් විසින් ගන්නා ලදී. ඔහු විසින් ගන්නා ලද රැහැන් කොන බඳින ලද ලීය එක් කකුළුවෙකුගේ බෙණය මැදට පැමිණියේය. ඔහු “ඉදින් ලීය බෙණයට බස්සවන්නෙමි නම් බෙණය තුළ කකුළුවා නසින්නේය. ඉදින් ඉදිරියට (වැඩිපුර) ගන්නේ නම් රජතුමා සතු කොටස අඩු වන්නේය. ඉදින් මේ පැත්තෙන් දණ්ඩ සිටවූවොත් කෙළෙඹියා සතු කොටස අඩු වන්නේය. කුමක් කළ යුතු දැයි” සිතුවේය. ඉක්බිති මොහුට මෙබඳු සිතක් ඇති විය: “බිලෙහි කකුළුවෙකු සිටින්නට පුළුවන. ඉදින් සිටියොත් ඒ බව පැහැදිලි වන්නේයැයි” සිතා එම බිලෙහිම දණ්ඩ බස්සවන්නෙමියි සිතා බිලෙහිම බැස්සවීය. කකුළුවා ‘කිරී’ යන ශබ්දය කළේය. ඉක්බිති මොහුට “ලීය කකුළුවාගේ පිටට වැටෙන්නට ඇත. කකුළුවා මැරෙන්නට ඇත. මම ද කුරු ධර්මය රකිමි. ඒ කාරණයෙන් මගේ කුරු ධර්මය බිඳෙන්නට ඇතැයි” කියා යන අදහස ඇති විය. හෙතෙම “මට මේ කාරණය නිසා කුරු ධර්මයෙහි කුකුසක් ඇත. ඒ නිසා තොපට දීමට නොහැකියැයි” කීවේය. ඉක්බිති ඔහුට දූතයෝ “තොපට කකුළුවා මැරේවායි කියා සිතක් නැත. චේතනාවක් නැතිව කර්මයක් නොවෙයි. තොප එපමණකින් සැක කරන්නාහු නම් ශික්‍ෂා කැඩීමක් කරන්නහු දැයි” කියා ඔහු සමීපයෙනුත් සීලය ඉල්ලාගෙන රන්පතෙහි ලියූහ.</p>
  <p>“එසේ වුව ද සීලය මගේ සිත සතුටු නොකරයි. රථාචාරියා වනාහි මනාව එය රකියි. ඔහු සමීපයෙන් ද ගන්නැයි” කී කල්හි ඔහු වෙත ද එළඹ කුරු ධර්මය ඉල්ලූහ. හෙතෙම එක් දවසක් රථයෙන් රජු උයනට පැමිණවීය. රජතුමා එහි දවල් ක්‍රීඩා කොට සවස් කල නික්මී රථයට නැංගේය. ඔහු නගරයට ළඟා නොවූ කල්හිම හිරු බැස යන වේලාවේ වැස්සක් උදා විය. රථාචාරියා “රජතුමා තෙමේය” යන බියෙන් අශ්වයන්ට කෙවිටෙන් සංඥාවක් දුන්නේය. අශ්වයෝ වේගයෙන් දුවූහ. එතැන් පටන් ඔවුන් උයනට යද්දී ද එයින් ආපසු එද්දී ද ඒ ස්ථානයට පැමිණ වේගයෙන් දුවති. කුමන කාරණයක් නිසා ද? අශ්වයින්ට, “මේ ස්ථානයෙහි යම් විපතක් විය යුතුය. එහෙයින් එදා රියදුරා අපට කෙවිටෙන් සංඥාවක් දුන්නේයැයි” අදහසක් ඇති විය. රථාචාරියාට “රජතුමා තෙමුණත් නොතෙමුණත් මට දොසක් නැත. මම වනාහි අස්ථානයේ හික්මුණු අසුන්ට කෙවිටි සංඥාවක් දුන්නෙමි. ඒ නිසා මොවුන් දැන් වහ වහා දුවමින් වෙහෙසට පත් වෙත්. මම ද කුරු ධර්මය රකිමි. මගේ කුරු ධර්මය බිඳෙන්නට ඇතැයි” කියා සිතක් ඇති විය. හෙතෙම මේ කරුණ කියා, “මේ හේතුව නිසා මට කුරු ධර්මයෙහි සැකයක් ඇත. ඒ නිසා තොපට දෙන්නට නොහැකියැයි” කීවේය. ඉක්බිති ඔහුට දූතයෝ “නුඹ වහන්සේට අශ්වයන් ක්ලාන්ත වෙත්වායි කියා සිතක් නැත. චේතනාවක් නැතිව කර්මයක් නම් නැත. එපමණකටත් ඔබ සැක කරන්නේ නම් ශික්‍ෂා කඩ කිරීමක් කෙසේ කරව්දැයි” කියා ඔහු සමීපයෙනුත් සීලය ලබාගෙන රන්පතෙහි ලියූහ.</p>
  <p>“එසේ වුවත් මගේ සිත සතුටු නොවේ. සිටුතුමා හොඳින් කුරු ධර්මය රකියි. ඔහු සමීපයෙන් ගන්නැයි” කීය. ඔවුහු සිටුතුමා වෙත ද එළඹ කුරු ධර්මය ඉල්ලූහ. සිටුතුමා ද දිනක් ගැබෙන් (කොපුවෙන්) නික්මුණු වී කරල් ඇති තමාගේ හැල්කෙතට ගොස් විමසා බලා ආපසු එන ගමන් “වී මාලයක් බන්දවන්නෙමියි” සිතා එක කරල් මිටක් ගන්වාගෙන කණුවක බැන්දවීය. ඉන්පසු ඔහුට “මේ කුඹුරෙන් රජතුමාට අයත් කොටස මා විසින් දිය යුතුය. කොටස නොදුන් මගේ කුඹුරෙන් හැල්වී මිටක් ගන්වා ගතිමි. මම ද කුරු ධර්මය රකිමි. එහෙයින් මගේ සීලය බිඳෙන්නට ඇතැයි” කියා සිතක් ඇති විය. ඔහු මේ කාරණාව කියා “මේ කාරණයෙන් මට කුරු ධර්මය පිළිබඳ සැකයක් ඇත. ඒ නිසා එය තොපට දෙන්නට නොහැකියැයි” කීය. ඉක්බිති දූතයෝ ඔහුට කියන්නේ “ඔබට සොර සිතක් නැත. එයින් තොරව සොරකමක් පණවන්නට නොහැකිය. එපමණකින්ම සැක කරන තෙපි අනුන් සතු දෙයක් නම් ගන්නාහුදැයි” කියා ඔහු සමීපයෙන් ද සීලය ඉල්ලාගෙන රන්පතෙහි ලියූහ.</p>
  <p>“මෙසේ ඇති කල්හි ද මට සතුටක් නැත. ධාන්‍ය මනින්නා වූ මහ ඇමතියා වනාහි මනාව කුරු ධර්මය රකියි. ඔහු සමීපයෙන් එය ගන්නැයි” කී කල්හි ඔහු වෙත එළඹ ඉල්ලූහ. ඔහු වනාහි එක් දිනක් ගබඩා දොරටුව ළඟ හිඳ රජුගේ භාණ්ඩාගාරයට වී මන්නවමින්, නොමැන්න වී ගොඩෙන් වී ගෙන සලකුණ (අලගුව) තැබීය. ඒ අවස්ථාවෙහි වැස්සක් වැස්සේය. මහ ඇමති අලගුවට තැබූ කොටස් ගණන් කොට “මනින ලද වී මෙපමණයැයි” කියා අලගුවට ගත් වී ඇද මනින ලද වී ගොඩට දමා වේගයෙන් ගොස් දොර කොටුවෙහි සිට, “මා විසින් අලගුවට ගත් වී දමන ලද්දේ මනින ලද වී ගොඩට ද? නොමනින ලද වී ගොඩට දැයි” සිතීය. ඉන්පසු ඔහුට “අලගුවට ගත් වී මනින ලද වී ගොඩට දැමුවේ නම් රජුට අයත් වී නිකරුණෙහි වැඩි කරන ලදී. ගෘහපතියන්ගේ වී අඩු කරන ලදී (නසන ලදී). මම ද කුරු ධර්මය රකිමි. ඒ කාරණයෙන් මගේ ශීලය බිඳෙන්නට ඇතැයි” යන මේ අදහස ඇති විය. ඔහු මේ කරුණ කියා “මේ නිසා මට කුරු ධර්මය ගැන සැකයක් ඇත. ඒ නිසා තොපට දෙන්නට නොහැකියැයි” කීවේය. ඉක්බිති ඔහුට දූතයෝ, “ඔබට සොර සිතක් නැත. එයින් තොරව අදත්තාදානයක් (හොරකමක්) නම් පනවන්නට නොහැකිය. එපමණකටවත් සැක කරන්නේ නම් කෙසේ තෙපි අනුන් සන්තක දේ ගනිව්දැයි” කියා ඔහු සමීපයෙන් ද සීලය ගෙන රන්පතේ ලියූහ.</p>
  <p>“එසේ වුව ද මට සතුටක් නැත. දොරටුපාලකයා එය මනාව රකියි. ඔහු සමීපයෙන් ගන්නැයි” කියන ලදුව ඔහු වෙත ද එළඹ ඉල්ලූහ. ඔහු ද එක් දිනක් නගරයේ දොර වසන වේලාවේ තුන් වරක් ඝෝෂා කළේය. ඉක්බිති එක් දිළිඳු මිනිසෙක් තමන්ගේ නංගී සමඟ දර හා පලා සඳහා වනයට ගොස් ආපසු එමින් ඔහුගේ හඬ අසා නැගණිය රැගෙන වහා පැමිණියේය. ඉක්බිති ඔහුට දොරටුපාලකයා “නුඹ නගරයේ රජෙකු ඇති බව නොදන්නෙහි ද? තමන්ගේ භාර්යාව රැගෙන කැලයෙහි රති කෙළි කෙළිමින් හැසිරුණෙහි දැයි” කීවේය. ඉක්බිති මොහුට අනිකා විසින් “ස්වාමීනි! මේ මගේ බිරිඳ නොවේ, මේ තැනැත්තිය මගේ නංගියයි” කී කල්හි, ඔහුට “නැගණියට භාර්යාව යැයි කීමෙන් මා විසින් ඒකාන්තයෙන්ම නුසුදුස්සක් කරන ලදී. මම ද කුරු ධර්මය රකිමි. එම කරුණෙන් මගේ ශීලය බිඳෙන්නට ඇතැයි” සිත් විය. ඔහු මේ කාරණාව කියා, “මේ නිසා මට සැකයක් ඇත. ඒ නිසා තොපට දෙන්නට නොහැකියැයි” කීවේය. ඉක්බිති ඔහුට දූතයෝ “තොප විසින් එබඳු හැඟීමෙන් කියන ලදී. මෙහි තොපට සිල් බිඳීමක් නැත. මේ සුළු කරුණෙහිදීත් තොප සැක උපදවනවා නම් කුරු ධර්මයෙහි දැන දැන බොරු කීමෙක් නම් කෙසේ කරන්නාහුදැයි” කියා ඔහු සමීපයෙන් ද පංචශීලය ගෙන රන්පතෙහි ලියූහ.</p>
  <p>“මෙසේ වුවත් මට සිතේ සතුටක් නැත. ගණිකාව මනාව රකියි. ඇය සමීපයෙන් ගන්නැයි” කීවේය. ඇය වෙත ද එළඹ කුරු ධර්මය ඉල්ලූහ. ඇය පෙර පරිදිම ප්‍රතික්‍ෂේප කළාය. කුමන කරුණක් නිසා ද? සක් දෙවිඳු ඇගේ සීලය විමසන්නෙමියි තරුණයෙකුගේ වේශයෙන් අවුත්, “මම එන්නෙමියි” කියා කහවණු දහසක් දී දෙව්ලොවට ගොස් අවුරුදු තුනක් යනතුරු ආවේ නැත. ඈ තමන්ගේ සීලය බිඳේය යන බියෙන් අවුරුදු තුනක් යනතුරු අන් පුරුෂයෙකුගේ අතින් බුලත් කොලයක් පමණවත් නොගත්තාය. ඈ පිළිවෙළින් දුප්පත් වී “මට දහසක් දී ගියා වූ පුරුෂයා, වසර තුනක්ම නොපැමිණීම නිසා දුප්පත් වූ බැවින් ජීවිතය පවත්වා ගැනීමට නොහැකි වෙමි. මෙතැන් පටන් විනිසුරු මහ ඇමතිට දන්වා වියහියදම් ගැනීමට වටීයැයි” සිතුවාය. ඈ විනිශ්චය ශාලාවට ගොස් “ස්වාමීනි! මට වියදම් දී ගියා වූ පුරුෂයා දැනට තුන් අවුරුද්දක් ඉක්මවීය. ඔහු මළ බවක් ද නොදනිමි. ජීවිතය පවත්වා ගැනීමට නොහැක්කෙමි. ස්වාමීනි! කුමක් කරම්දැයි” කීවාය. “තුන් අවුරුද්දක්ම නොඑන කල්හි කුමක් කරන්නෙහි ද? මෙතැන් පටන් වියදම් ගන්නැයි” කීය. ඇයට ලැබුණු විනිශ්චය ඇති ඇයට විනිශ්චය ශාලාවෙන් නික්මෙද්දීම එක් පුරුෂයෙක් කාසි දහසක් බැඳි පොදියක් පිරිනැමීය.</p>
  <p>එය ගැනීමට අත දිගු කරන අවස්ථාවෙහි ශක්‍රයා තමන් පෙනෙන්නට සැලැස්වීය. ඈ ඔහු දුටු සැනින් “මට අවුරුදු තුනකට මත්තෙහි දහසක් දුන් පුරුෂයා ආවේය. නුඹේ කහවනුවලින් මට වැඩක් නැතැයි” අත හකුළුවා ගත්තාය. ශක්‍රයා තමන්ගේ දිව්‍ය ශරීරයම මවා තරුණ හිරු මෙන් දිලිසෙමින් අහසෙහි සිටියේය. සියලු නුවර වැසියෝම රැස් වූහ. ශක්‍රයා මහජනයා මධ්‍යයෙහි “මම මේ තැනැත්තියට විමසීම් වශයෙන් අවුරුදු තුනකට මත්තෙහි දහසක් දුන්නෙමි. සිල් රකින්නවුන් නම් මේ තැනැත්තිය මෙන් රකිව් යැයි” අවවාද දී ඇගේ නිවස සත් රුවනින් පුරවා “මෙතැන් පටන් පමා නොවන්නැයි” ඇයට අනුශාසනා කොට දෙව්ලොවටම ගියේය. මේ කාරණාව නිසා ඈ, “මම ගත් මුදල නොදිරවා (මුදල අනුව ඔහු සතුටු නොකර) අනිකෙකු දික් කළ වස්තුවට අත දික් කළෙමි. ඒ කාරණාව නිසා මට ශීලය ගැන සතුටක් නැත. ඒ නිසා තොපට දෙන්නට නොහැක්කේ යැයි” ප්‍රතික්‍ෂේප කළාය. ඉක්බිති ඇයට දූතයෝ “අත දික් කළ පමණින් සීලය බිඳීමක් නැත. ඒ සීලය නම් ඉතා පිරිසිදු එකක් වෙයි” යැයි කියා ඇය සමීපයෙන් ද සීලය ගෙන රන්පතේ ලියූහ.</p>
  <p>මෙසේ මොවුහු එකොළොස් දෙනා විසින්ම රැකි ශීලය රන්පතේ ලියා දන්තපුරයට ගොස් කාලිංග රජුට රන්පත දී ඒ පුවත සැල කළාහුය. රජතුමා ඒ කුරු ධර්මයෙහි පවතිමින් පන්සිල් පිරුවේය. එකල සියලු කාලිංග රටට වැසි වැස්සේය. ත්‍රිවිධ භය සන්සිඳුණේය. බිය නැති, ආහාර සුලභ රටක් විය. බෝසතාණන් වහන්සේ දිවි ඇති තෙක් දානාදී පින් කොට පිරිවර සහිතව දෙව්ලොව ගියහ.</p>
  <p>බුදුරජාණන් වහන්සේ මේ ධර්ම දේශනාව ගෙනහැර දක්වා චතුරාර්ය සත්‍ය ප්‍රකාශ කොට ජාතක කථාව නිමවා වදාළ සේක. සත්‍ය දේශනාව කෙළවර සමහරෙක් සෝවාන් වූහ. සමහරෙක් සකදාගාමි වූහ. සමහරෙක් අනාගාමි වූහ. සමහරෙක් රහත් වූහ. ජාතකය ගැළපීමෙහි දී:</p>
  <p>“එකල ගණිකාව උප්පලවණ්ණා තෙරණියයි. දොරටුපාලකයා පුණ්ණ තෙරය. ඉඩම් මනින්නා කච්චාන තෙරය. ඉඩම් මනින ඇමතියා මුගලන් තෙරය.</p>
  <p>එකල සිටුවරයා සැරියුත් තෙරය. රියදුරා අනුරුද්ධ තෙරය. පෙරෙවි බමුණා කාශ්‍යප තෙරය. යුවරජ නන්ද තෙරය.</p>
  <p>අගමෙහෙසිය රාහුල මාතාවය. මව මායාදේවියයි. කුරු රජතුමා බෝධිසත්ත්වයෝ යැයි ජාතකය මෙසේ දරාගන්න.”</p>
  <p>සය වන වූ කුරුධම්ම ජාතක වර්ණනාව නිමියේය.</p>
  <nav class="bottom"><a class="button prev" href="4-3-5.html"><i class="material-icons">arrow_back</i>5. රුචිර ජාතකය (275)</a><a class="button next" href="4-3-7.html">7. රෝමක ජාතක වර්ණනාව (277) <i class="material-icons">arrow_forward</i></a></nav>
</div>
    </div>
    <div id="toast"></div>
    <script src="../common/jquery-3.4.1.min.js"></script>
    <script src="../common/clipboard.min.js"></script>
    <script src="../common/book.js"></script>
</body>
</html>