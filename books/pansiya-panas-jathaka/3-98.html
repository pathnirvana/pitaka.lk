<!DOCTYPE html>
<html>
<head>
    <meta charset="UTF-8">
    <title>98. පරෝසහස්ස ජාතකය - පන්සිය පණස් ජාතකය</title>
    <meta name="description" content="පන්සිය පණස් ජාතකය - වේරගොඩ අමරමෝලි හිමි">
    <meta property="og:type" content="article">
    <meta property="og:title" content="98. පරෝසහස්ස ජාතකය - පන්සිය පණස් ජාතකය"> <!--For facebook link previews -->
    <meta property="og:image" content="https://pitaka.lk/books/common/og-books-500x300.png">
    <meta property="og:image:type" content="image/png">
    <meta property="og:image:width" content="500">
    <meta property="og:image:height" content="300">
    <meta name="viewport" content="width=device-width, initial-scale=1">
    <meta name="apple-mobile-web-app-capable" content="yes">
    <meta name="mobile-web-app-capable" content="yes">
    <link rel="icon" type="image/png" sizes="96x96" href="../common/favicon-96x96.png">
    <link rel="stylesheet" href="../common/book.css"/>
</head>
<body>
    <div book-folder="pansiya-panas-jathaka" style="width: 100%; max-width: 800pt; margin: 0pt auto; height: 100%; display: flex; flex-flow: column; align-content: center;">
        <div class="content">
  <nav class="top"><a class="button" href="../index.html"><i class="material-icons">home</i></a><i class="material-icons">navigate_next</i><a class="button" href="index.html#3-98"><i class="material-icons">toc</i>පන්සිය පණස් ජාතකය</a><i class="material-icons">navigate_next</i><a class="button" href="3.html">ජාතක කථා</a></nav>
  <div class="heading-bar">
    <h2>98. පරෝසහස්ස ජාතකය</h2><i class="material-icons star-icon undefined" data-bookmark="{&quot;ids&quot;:[3,98],&quot;headings&quot;:[&quot;ජාතක කථා&quot;,&quot;98. පරෝසහස්ස ජාතකය&quot;],&quot;book&quot;:{&quot;name&quot;:&quot;පන්සිය පණස් ජාතකය&quot;,&quot;folder&quot;:&quot;pansiya-panas-jathaka&quot;}}">star_outline</i><i class="material-icons share-icon" file-name="3-98.html">share</i>
  </div>
  <div class="subhead">නිදාන කථාව</div>
  <p>කෙලෙස් දුරු කළාවූ, තුන් ලොවට ගුරු වූ බුදුරජාණන් වහන්සේ දෙව්රම් වෙහෙර වැඩ වසන සේක්, ‘පෘථග්ජන’ ප්‍රශ්නය අරමුණු කොට මේ ජාතකය වදාළ සේක. මෙහි වර්තමාන කථාව සරභංග ජාතකයෙහි විස්තර වශයෙන් දැක්වෙන්නේය.</p>
  <p>එක් සමයෙක්හි භික්ෂූන් වහන්සේ දම්සභා මණ්ඩපයෙහි රැස්ව, “ඇවැත්නි, දසබලධාරී වූ බුදුරජාණන් වහන්සේ විසින් සංක්ෂිප්තව විචාරණ ලද්දා වූ ප්‍රශ්නය, ශාරිපුත්‍ර ස්ථවිරයන් වහන්සේ විස්තර වශයෙන් විසර්ජනය කළ සේක් වේදැ” යි තෙරුන් වහන්සේගේ ගුණ කථාව කිය කියා උන් සේක.</p>
  <p>සර්වඥයන් වහන්සේ දම්සභා මණ්ඩපයට වැඩ, “මහණෙනි, දැන් කවර කථාවකින් යුක්තව උනුදැ?” යි විචාරා, “මෙ නම් කථාවකින් යුක්තව උනුම්හ” යි කී කල්හි, “මහණෙනි, ශාරිපුත්‍ර ස්ථවිරයෝ මා විසින් සංක්ෂිප්තයෙන් කියන ලද ප්‍රශ්න විස්තර වශයෙන් දැන් මතු විසර්ජනය කළෝ නොවෙති, පෙරත් මෙසේ විසර්ජනය කළෝම වේදැ” යි වදාරා ඉකුත්වත් දක්වා වදාළ සේක.</p>
  <div class="subhead">අතීත කථාව</div>
  <p>යටගිය දවස බරණැස් නුවර බ්‍රහ්මදත්ත නම් රජ්ජුරු කෙනෙකුන් රාජ්‍යය කරන කල්හි, අප මහ බෝසතාණෝ ප්‍රසිද්ධ බ්‍රාහ්මණ වංශයක ඉපිද, තක්සලා නුවර දිසාපාමොක් ආචාරීන් සමීපයට ගොස් සියලු ශිල්ප ඉගෙන, පස්කම් සැප හැර සෘෂි ප්‍රව්‍රජ්‍යාවෙන් පැවිදිව පඤ්චාභිඥා සහ අෂ්ට සමාපත්ති උපදවා හිමාලය වනයෙහි විසුවාහුය.</p>
  <p>ඒ මහ බෝසතාණන්ට පන්සියයක් අතවැසි ශිෂ්‍යයෝ වූවාහුය. ඉක්බිත්තෙන් බෝධිසත්ත්වයන්ගේ ප්‍රධාන ශිෂ්‍ය වූ තාපසයෝ වර්ෂා කාලයෙහි දෙසිය පණසක් තපස්වීවරුන් ගෙන ලුණු ඇඹුල් සෙවනය සඳහා මනුෂ්‍ය වාසය ඇති ප්‍රදේශයට ගියෝය.</p>
  <p>එසමයෙහි බෝධිසත්ත්වයන්ට කාල ක්‍රියාවට (මරණයට) කල් පැමිණියේය. ළඟ සිටි අතවැසි ශිෂ්‍යයා, “ආචාරීන් වහන්ස, ඔබ වහන්සේ විසින් කවර ගුණ ධර්මයක් ලබන ලදැ?” යි අධිගමය ගැන විචාළේය.</p>
  <p>මහ බෝසතාණෝ ඔවුන්ට “නත්ථි කිඤ්චි” (කිසිවක් නැත) යි කියා මියගොස් ආභස්සර බ්‍රහ්ම ලොකයෙහි උපන්නාහුය. බෝධිසත්ත්වයෝ වූ කලී අරූප සමාපත්ති ලාභීව සිටත් (කරුණාව පෙරදැරි කොට ගත් හෙයින්) අරූපි බ්‍රහ්ම ලොකයෙහි නූපදනාහුය.</p>
  <p>ඉක්බිත්තෙන් අතවැසියෝ “ආචාරීන් වහන්සේට කිසිදු අධිගමයක් (ලත් විශේෂ ධර්මයක්) නැතැ” යි සිතා, සුසාන භූමියෙහි සත්කාර නොකළාහුය.</p>
  <p>එකල්හි ප්‍රධාන ශිෂ්‍යයාණෝ ඇවිත්, “ආචාරීන් වහන්සේ කොයිදැ?” යි විචාරා, කාලක්‍රියා කළාහ යනු අසා, “කිමෙක්ද? ආචාරීන් වහන්සේගේ අධිගමයක් ගැන විචාළහුදැ?” යි ඇසූහ.</p>
  <p>“එසේය, විචාළහ” යි කී කල්හි, “කුමක් කී සේක්දැ?” යි විචාළෝය.</p>
  <p>උන්වහන්සේ විසින් “නත්ථි කිඤ්චි” යි කියා මිය ගොස් මෙපමණක් කියන ලදී. එසේ හෙයින් “අපි උන්වහන්සේට කිසි සත්කාරයක් නොකළෙමු” යි ඔවුහු කීහ.</p>
  <p>ඒ බස් ඇසූ ප්‍රධාන ශිෂ්‍යයාණෝ කියන්නෝ, “තොපි ආචාරීන්ගේ වචනයේ අර්ථය නොදන්නෝය, ආචාරීන් වහන්සේ ආකිඤ්චඤ්ඤායතන ධ්‍යානය ලැබූ සේකැ” යි කීවුය. අතවැසියෝ ප්‍රධාන ශිෂ්‍යයන් නැවත නැවත කියමින් සිටියදීත් ඒ බස අදහා නොගත්තෝය.</p>
  <p>මහ බෝසතාණෝ ද ඒ කාරණය දැන, “නුවණැත්තා වූ අතවැස්සෝ මාගේ ප්‍රධාන ශිෂ්‍යයාගේ බස් අදහා නොගනිති, ඒ අතවැස්සන්ට මේ කාරණය ප්‍රකාශ කෙරෙමි” යි සිතා බ්‍රහ්ම ලොකයෙන් අවුත් ආශ්‍රම ප්‍රදේශයට ඉහළ අහසෙහි මහත් වූ ආනුභාවයෙන් සිට ප්‍රධාන ශිෂ්‍යයන්ගේ ප්‍රඥානුභාව වර්ණනා කරන්නාහු මෙසේ කීවුය:</p>
  <div class="image-placeholder" data-prompt="Masterpiece, Full screen, Full bleed, Edge to edge, Pristine Ancient South Asian painting style, Vibrant colors, high quality, sharp focus. A majestic, glowing Great Brahma (the Bodhisatta) with golden skin and divine ornaments floats in the sky above a lush Himalayan forest hermitage. He is radiating a brilliant golden light that illuminates the scene below. On the ground, surrounded by simple leaf huts, a large group of hermits with matted hair and bark robes look up at the sky in shock and awe. One distinctive hermit (the Chief Disciple) stands confidently among them, looking upward. The scene captures the moment of divine intervention and revelation. Ancient Fresco style like Sigiriya/Ajanta.">
    <img src="../jathaka-images/109_img_1.jpeg" class="story-image" alt="Story Illustration">
    <span class="img-label">මහ බෝසතාණන් වහන්සේ මහා බ්‍රහ්ම වේශයෙන් අහසෙහි පෙනී සිට ශිෂ්‍ය පිරිසගේ සැක දුරු කිරීම.</span>
  </div>
  <p>“කියන ලද වචනයෙහි අර්ථ දැනගත නොහැක්කා වූ, අඥාන වූ දහසක් දෙනා රැස්ව, මේ නුවණැති තාපසවරුන් මෙන් අවුරුදු සියයකුත් අඬා වැලපෙන්නාහුය; එහෙත් කිසිම අර්ථයක්වත් කාරණයක්වත් දැනගත නොහැකි වෙති. මෙබඳු වූ දහසක් දෙනාට වඩා, ප්‍රධාන ශිෂ්‍යයා මෙන් කියන ලද වචනයෙහි අර්ථය දැනගන්නේ වී නම්, මෙබඳු වූ එකම නුවණැති පුරුෂයාම උතුම් වන්නේය.”</p>
  <p>යි මෙසේ මහ බෝසතාණෝ ආකාශයෙහි සිටම ධර්ම දේශනා කොට, තපස්වී සමූහයාට තමන් ආකිඤ්චඤ්ඤායතන සමාපත්තිලාභී බව ප්‍රකාශ කොට බ්‍රහ්ම ලොකයට ගියාහුය. ඒ තාපසයෝත් කසින වැඩීම් ආදිය කොට ධ්‍යානලාභීව බ්‍රහ්ම ලොකයෙහි උපන්නාහුය.</p>
  <p>ශාස්තෘ වූ බුදුරජාණන් වහන්සේ මේ ධර්ම දේශනාව ගෙනහැර දක්වා වදාරා මේ පරෝසහස්ස ජාතකය නිමවා වදාළ සේක.</p>
  <p>“එසමයෙහි ප්‍රධාන ශිෂ්‍යයා නම් දැන් ශාරිපුත්‍ර ස්ථවිරයෝය. මහා බ්‍රහ්මව උපන්නෙම් තිලෝගුරු බුදු රජ වූ මම ම වෙම් දැ” යි තමන් වහන්සේ දක්වා වදාළ සේක.</p>
  <nav class="bottom"><a class="button prev" href="3-97.html"><i class="material-icons">arrow_back</i>97. කූටවාණිජ ජාතකය</a><a class="button next" href="3-99.html">99. අඝාතරූප ජාතකය <i class="material-icons">arrow_forward</i></a></nav>
</div>
    </div>
    <div id="toast"></div>
    <script src="../common/jquery-3.4.1.min.js"></script>
    <script src="../common/clipboard.min.js"></script>
    <script src="../common/book.js"></script>
</body>
</html>