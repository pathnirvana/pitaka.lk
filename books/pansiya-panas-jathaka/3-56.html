<!DOCTYPE html>
<html>
<head>
    <meta charset="UTF-8">
    <title>56. කඤ්චනක්ඛන්‍ධ ජාතකය - පන්සිය පණස් ජාතකය</title>
    <meta name="description" content="පන්සිය පණස් ජාතකය - වේරගොඩ අමරමෝලි හිමි">
    <meta property="og:type" content="article">
    <meta property="og:title" content="56. කඤ්චනක්ඛන්‍ධ ජාතකය - පන්සිය පණස් ජාතකය"> <!--For facebook link previews -->
    <meta property="og:image" content="https://pitaka.lk/books/common/og-books-500x300.png">
    <meta property="og:image:type" content="image/png">
    <meta property="og:image:width" content="500">
    <meta property="og:image:height" content="300">
    <meta name="viewport" content="width=device-width, initial-scale=1">
    <meta name="apple-mobile-web-app-capable" content="yes">
    <meta name="mobile-web-app-capable" content="yes">
    <link rel="icon" type="image/png" sizes="96x96" href="../common/favicon-96x96.png">
    <link rel="stylesheet" href="../common/book.css"/>
</head>
<body>
    <div book-folder="pansiya-panas-jathaka" style="width: 100%; max-width: 800pt; margin: 0pt auto; height: 100%; display: flex; flex-flow: column; align-content: center;">
        <div class="content">
  <nav class="top"><a class="button" href="../index.html"><i class="material-icons">home</i></a><i class="material-icons">navigate_next</i><a class="button" href="index.html#3-56"><i class="material-icons">toc</i>පන්සිය පණස් ජාතකය</a><i class="material-icons">navigate_next</i><a class="button" href="3.html">ජාතක කථා</a></nav>
  <div class="heading-bar">
    <h2>56. කඤ්චනක්ඛන්‍ධ ජාතකය</h2><i class="material-icons star-icon undefined" data-bookmark="{&quot;ids&quot;:[3,56],&quot;headings&quot;:[&quot;ජාතක කථා&quot;,&quot;56. කඤ්චනක්ඛන්‍ධ ජාතකය&quot;],&quot;book&quot;:{&quot;name&quot;:&quot;පන්සිය පණස් ජාතකය&quot;,&quot;folder&quot;:&quot;pansiya-panas-jathaka&quot;}}">star_outline</i><i class="material-icons share-icon" file-name="3-56.html">share</i>
  </div>
  <div class="subhead">භික්ෂුවකගේ කලකිරීම</div>
  <p>තවද එක් සමයක අසරණයන්ට පිහිට වූ සර්වඥයන් වහන්සේ සැවැත් නුවර වැඩවසන සේක්, එක්තරා භික්ෂූන් වහන්සේ නමක් අරභයා මේ ජාතක කථාව දේශනා කළ සේක.</p>
  <p>සැවැත් නුවර වාසය කරන්නා වූ එක් කුල පුත්‍රයෙක් බුදුරජාණන් වහන්සේගේ ධර්ම දේශනාව අසා, බුදු සසුනෙහි පැහැදී පැවිදි වූයේය. ඉන්පසුව ඒ භික්ෂූන් වහන්සේට අවවාද දෙන්නා වූ අනෙක් භික්ෂූන් වහන්සේලා, “ඇවැත්නි, සීලය නම් එක විධ වන්නේය, ද්විවිධ වන්නේය,” යනාදී වශයෙන් බොහෝ ආකාර වන බව පැවසූහ. “මේ චුල්ල සීලය නම් වේ, මේ මධ්‍යම සීලය නම් වේ, මේ මහා සීලය නම් වේ, මේ ප්‍රාතිමෝක්ෂ සංවර සීලය නම් වේ, මේ ඉන්ද්‍රිය සංවර සීලය නම් වේ, මේ ආජීව පාරිසුද්ධි සීලය නම් වේ, මේ ප්‍රත්‍යය නිශ්‍රිත සීලය නම් වේ,” යැයි කියමින් සීලයෙහි ප්‍රභේදයන් විස්තර කළහ.</p>
  <p>එකල ඒ භික්ෂූන් වහන්සේ මෙසේ සිතූ සේක. ‘මේ සීලය නම් ඉතා බොහෝය. මට මේ පමණක් සමාදන් වී පවත්වන්නට නොහැකි වන්නෙමි. සිල් පුරන්නට නොහැකි වන්නා හට පැවිද්දෙන් කවර නම් ප්‍රයෝජනයක්ද? මම ගිහි වී දානාදී වූ කුසල් කරන්නෙමි. අඹුදරුවන්ද රක්ෂා කරන්නෙමි,’ යි සිතූ සේක.</p>
  <p>මෙසේ සිතා උන්වහන්සේ, “ස්වාමීන් වහන්ස, මට සිල් රක්ෂා කරන්නට නොහැකි වන්නෙමි. සිල් රකින්ට නොහැක්කා හට පැවිද්දෙන් කවර ප්‍රයෝජනද? මම සිවුරු හරින්නෙමි. නුඹ වහන්සේලාගේ පා සිවුරු ගන්නා,” යි කීයේය.</p>
  <p>එසේ කී මහණ හට ආචාර්ය උපාධ්‍යායන් වහන්සේ කරුණු වදාරණ සේක්, “ඇවැත්නි, එසේ නම් බුදුන් වැඳ යව,” යි කියා උන්වහන්සේලා ඒ භික්ෂුව කැඳවාගෙන සර්වඥයන් වහන්සේගේ සමීපයට එනම් දම්සභා මණ්ඩපයට ගියාහුය.</p>
  <div class="subhead">බුදුරජාණන් වහන්සේගේ අවවාදය</div>
  <p>සර්වඥයන් වහන්සේ ඔවුන් දැක, “මහණෙනි, කවර කාරණයකින් නොකැමැති කරවා මහණකු කැඳවාගෙන ආවාහුදැ?” යි විචාල සේක.</p>
  <p>“ස්වාමීන් වහන්ස, මේ භික්ෂූන් වහන්සේ ‘මට සිල් රකින්ට නොහැකි වන්නෙමි,’ කියා පාත්‍රා සිවුරු භාර කොට දුන්නේය. එබැවින් ඒ මහණ අපි කැඳවාගෙන ආවෙමු,” යි දැන්වූවාහුය.</p>
  <p>එවිට බුදුරජාණන් වහන්සේ, “මහණෙනි, තොපි වනාහි මේ මහණ හට කවර කාරණයකින් සීලය බොහෝ කොට කීවාහුද? යම් පමණක් මොහුටම රකින්ට හැකි වේද, එපමණක්ම රක්ෂා කෙරේවා. මෙතැන් පටන් තොපි එසේ කිසිවක් නොකියව. මීට කළ යුතු දේ මම දනිමි,” යි වදාළ සේක.</p>
  <p>ඉන්පසු උන්වහන්සේ, “මහණ, තොපි මෙසේ එව. තොපට බොහෝ සීලයෙන් කවර ප්‍රයෝජනද? ත්‍රිවිධ සීලයම රක්ෂා කරන්නට හැකි වන්නේදැ?” යි විචාරා වදාළ සේක.</p>
  <p>“ස්වාමීන් වහන්ස, හැකි වන්නෙමි,” යි ඔහු කීවේය.</p>
  <p>“එසේ වී නම් තොපි මෙතැන් පටන් කාය ද්වාරය, වාග් ද්වාරය, මනෝ ද්වාරය යි යන ත්‍රිවිධ ද්වාරයන්ම රක්ෂා කරව. කාය ද්වාරයෙන් අකුසල ධර්මය නොකරව. වාග් ද්වාරයෙන් අකුසල් නොකරව. මනෝ ද්වාරයෙන් අකුසල් නොකරව. ගිහි නොවී මේ ත්‍රිවිධ සීලයම රක්ෂා කරව,” යි වදාළ සේක.</p>
  <p>මෙපමණකින් ඒ භික්ෂූන් වහන්සේ තුටු පහටු සිත් ඇතිව, “යහපත, ස්වාමීන් වහන්ස, මේ ත්‍රිවිධ සීලය රක්ෂා කෙරෙමි,” කියා සර්වඥයන් වහන්සේට නමස්කාර කොට ආචාර්ය උපාධ්‍යායන් වහන්සේ හා කැටිව ගිය සේක.</p>
  <p>ඒ භික්ෂූන් වහන්සේ ඒ ත්‍රිවිධ සීලය පුරමින්ම මෙසේ දැනගත් සේක. “ආචාර්ය උපාධ්‍යායයන් විසින් මට කියන ලද සීලයද මෙපමණක්මය. උන්වහන්සේලා වනාහි තමන් සව්නේ ගෙවා නොදත් බැවින් මට අවබෝධ කරන්ට නොහැකි වූවාහුය. බුදුරජාණන් වහන්සේ වනාහි තමන් සව්නේ ගෙවා දත් බැවින්, නිරුත්ති වූ ධර්මරාජයන් වූ බැවින්, මෙපමණ සීලය ද්වාර තුනෙහිම බහා මට දැන්වූ සේක. ඒකාන්තයෙන්ම සර්වඥයන් වහන්සේ මට පිහිට වූ සේකැ,” යි කියා විදර්ශනා වඩා කීප දවසකින්ම අර්හත් ඵලයෙහි පිහිටි සේක.</p>
  <div class="subhead">අතීත කථාව</div>
  <p>ඒ ප්‍රවෘත්තිය දැන දම්සභා මණ්ඩපයෙහි රැස්ව හුන්නා වූ භික්ෂූන් වහන්සේලා කතා කරමින්, “ඇවැත්නි, අසවල් මහණ ‘සිල් රක්ෂා කරන්නට නොහැකි වන්නෙමි’ කියා ගිහි බවට පැමිණෙන්නාහු, ඔහුගේ සියලු සීලයන් තුන් කොටසක පිහිටුවා, ග්‍රහණය කරවා ශාස්තෲන් වහන්සේ ඔහු අර්හත් ඵලයට පැමිණවූ සේක. සර්වඥයෝ නම් ඉතා ආශ්චර්යවත් සේකැ,” යි බුදුගුණ කියමින් හුන්නාහුය.</p>
  <p>සර්වඥයන් වහන්සේ එතැනට වැඩ වදාරා, “මහණෙනි, මේ දම්සභාවෙහි කවර නම් කථාවකින් යුක්තව හුන්නුදැ?” යි විචාරා, “මේ නම් කථාවකින්ය,” යි දැන්වූ කල්හි, “මහණෙනි, ඉතා බැරෑරුම් බර දෙයක් වුවද කොට්ඨාස වශයෙන් බෙදන ලද්දේ නම් එය සැහැල්ලුවක් මෙන් වන්නේය. පෙර නුවණැති මහෝත්තමයෝ මහත් රත්රන් කඳක් ලැබ, එය එකවර ඔසවා ගන්නට නොහැකිව, විභාග කොට (කොටස් වශයෙන් සිතා) ඔසවාගෙන ගියාහුය,” යි වදාරා අතීත කථාව ගෙනහැර දක්වා වදාළ සේක.</p>
  <p>යටගිය දවස බරණැස් නුවර බ්‍රහ්මදත්ත නම් රජ්ජුරු කෙනෙකුන් රාජ්‍යය කරන කල්හි අප මහා බෝසතාණෝ එක් ගමක ගොවියකු වී උපන් සේක. බෝධිසත්ත්වයන් වහන්සේ එක් දවසක් එක්තරා අතහැර දමන ලද ගමක කෙතක් සී සෑමේ යෙදුණ සේක. අතීතයෙහි ඒ ගම සම්පත්තියෙන් යුක්ත වූවකි. එහි විසූ එක් සිටාණ කෙනෙක් කලවයක් (කලවා ප්‍රදේශය) හා සමාන වට ඇති, සතර රියන් දිග ඇති රන් කඳක් නිධන් කොට කළුරිය කළේය.</p>
  <div class="subhead">රන් කඳ හමුවීම</div>
  <p>ඒ රන් කඳෙහි බෝධිසත්ත්වයන් වහන්සේගේ නගුල වැදී ලග්න වී (හිර වී) සිටියේය. බෝධිසත්ත්වයන් වහන්සේ “මුල් සමූහයක් යැ” යි සිතා පස් පීරමින් බලන විට ඒ මූල (රන් කඳ) දැක, එය පස්වලින් වසා දාවල් කාලයේ කෘෂිකර්මාන්තය කොට, සූර්යයා අස්තංගත වූ කල්හිම වියදඬු නගුල් ආදිය එක් පසෙක බහා තබා, “ස්වර්ණ ස්කන්ධය ගෙන යන්නෙමි,” යි සිතූ සේක.</p>
  <p>නමුත් ඒ රන් කඳ ඔසවා ගන්නට නොහැකි වූ හෙයින් එතැනම හිඳ, “මේ රත්රන්වලින් මෙපමණ ප්‍රමාණයක් කුක්ෂි රක්ෂා (කෑම බීම) පිණිස වන්නේය; මෙපමණ ප්‍රමාණයක් නිධන් කොට තබන්නෙමි; මෙපමණකින් කෘෂි වණික් කර්මාන්ත ආදියෙහි යොදන්නෙමි; මෙපමණ ප්‍රමාණයක් දානාදී කුසල් කිරීමට වන්නේය,” යි කියා සතර කොට්ඨාසයක් කළ සේක.</p>
  <div class="image-placeholder" data-prompt="Masterpiece, Full screen, Full bleed, Edge to edge, Pristine Ancient South Asian painting style, (Restored:1.2), Vibrant colors, high quality, sharp focus. The Bodhisattva who is a strong man, as a noble farmer with Golden skin and simple white clothes, sitting contemplatively in a plowed field at sunset. In front of him lies a massive rough gold bar, thick as a thigh and four cubits long, partially unearthed from the soil. Nearby, a wooden plow and yoke are set aside on the ground. The lighting is the warm, golden glow of dusk. The environment is a rustic ancient Indian agricultural field with trees in the distant background.">
    <img src="../jathaka-images/65_img_1.jpeg" class="story-image" alt="Story Illustration">
    <span class="img-label">බෝසතාණන් වහන්සේ රන් කඳ කොටස් හතරකට බෙදා සිතින් විමසූ අයුරු</span>
  </div>
  <p>මෙසේ සිතින් කොට්ඨාස කළ කල්හි අප මහා බෝසතාණන් වහන්සේට ඒ ස්වර්ණ ස්කන්ධය සැහැල්ලුවක් මෙන් වූයේය. අප මහා බෝසතාණන් වහන්සේ ඒ ස්වර්ණ ස්කන්ධය ඔසවා ගෙට ගොස් සතර කොට්ඨාසයකට බෙදා, දානාදී වූ පින්කම් කොට කම් වූ පරිද්දෙන් මිය පරලොව ගිය සේකැ,” යි වදාරා සර්වඥයන් වහන්සේ බුදුව වැඩහිඳ මෙසේ වදාළ සේක.</p>
  <div class="subhead">ජාතක සමාධානය</div>
  <p>“යෝගියන්ගේ ක්ෂේමයට හෙවත් නිර්වාණයට පැමිණෙන පිණිස දුරු කළ නීවරණයන් ඇති චිත්තයෙන්, එසේ විගත නීවරණ වශයෙන් දවා සෝභා කළ ස්වර්ණයක් සේ නිර්මල වූ සිත් ඇති යම් සත්ත්වයෙක් නිරාමිසාර්ථයෙන් කුසල් නම් වූ බෝධි පාක්ෂික ධර්මයන් වඩාද? ඒ තෙම සියලු සංයෝජනයන්ගේ විනාශයට පිළිවෙළින් පැමිණෙන්නේය,” යි මෙසේ සර්වඥයන් වහන්සේ අර්හත් ඵලය කුළුගන්වා දේශනාව නිෂ්ඨා කොට පූර්වාපර සන්ධි ගළපා මේ කඤ්චනක්ඛන්‍ධ ජාතකය නිමවා වදාළ සේක.</p>
  <p>“එසමයෙහි ස්වර්ණ ස්කන්ධය ලද්දා වූ කර්ෂක පුරුෂ වූයේ තිලෝගුරු සම්‍යක් සම්බුදු රජ වූ මමම වෙදැ” යි තමන් වහන්සේ දක්වා වදාළ සේක.</p>
  <nav class="bottom"><a class="button prev" href="3-55.html"><i class="material-icons">arrow_back</i>55. පඤ්චාවුධ ජාතකය</a><a class="button next" href="3-57.html">57. වානරින්ද ජාතකය <i class="material-icons">arrow_forward</i></a></nav>
</div>
    </div>
    <div id="toast"></div>
    <script src="../common/jquery-3.4.1.min.js"></script>
    <script src="../common/clipboard.min.js"></script>
    <script src="../common/book.js"></script>
</body>
</html>