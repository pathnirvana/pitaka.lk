<!DOCTYPE html>
<html>
<head>
    <meta charset="UTF-8">
    <title>67. උච්ඡංග ජාතකය - පන්සිය පණස් ජාතකය</title>
    <meta name="description" content="පන්සිය පණස් ජාතකය - වේරගොඩ අමරමෝලි හිමි">
    <meta property="og:type" content="article">
    <meta property="og:title" content="67. උච්ඡංග ජාතකය - පන්සිය පණස් ජාතකය"> <!--For facebook link previews -->
    <meta property="og:image" content="https://pitaka.lk/books/common/og-books-500x300.png">
    <meta property="og:image:type" content="image/png">
    <meta property="og:image:width" content="500">
    <meta property="og:image:height" content="300">
    <meta name="viewport" content="width=device-width, initial-scale=1">
    <meta name="apple-mobile-web-app-capable" content="yes">
    <meta name="mobile-web-app-capable" content="yes">
    <link rel="icon" type="image/png" sizes="96x96" href="../common/favicon-96x96.png">
    <link rel="stylesheet" href="../common/book.css"/>
</head>
<body>
    <div book-folder="pansiya-panas-jathaka" style="width: 100%; max-width: 800pt; margin: 0pt auto; height: 100%; display: flex; flex-flow: column; align-content: center;">
        <div class="content">
  <nav class="top"><a class="button" href="../index.html"><i class="material-icons">home</i></a><i class="material-icons">navigate_next</i><a class="button" href="index.html#3-67"><i class="material-icons">toc</i>පන්සිය පණස් ජාතකය</a><i class="material-icons">navigate_next</i><a class="button" href="3.html">ජාතක කථා</a></nav>
  <div class="heading-bar">
    <h2>67. උච්ඡංග ජාතකය</h2><i class="material-icons star-icon undefined" data-bookmark="{&quot;ids&quot;:[3,67],&quot;headings&quot;:[&quot;ජාතක කථා&quot;,&quot;67. උච්ඡංග ජාතකය&quot;],&quot;book&quot;:{&quot;name&quot;:&quot;පන්සිය පණස් ජාතකය&quot;,&quot;folder&quot;:&quot;pansiya-panas-jathaka&quot;}}">star_outline</i><i class="material-icons share-icon" file-name="3-67.html">share</i>
  </div>
  <div class="subhead">වර්තමාන කථාව</div>
  <p>තවද එක් සමයෙක්හි සංසාර චක්‍රය මර්දනය කළා වූ, තුන් ලොවට ගුරු වූ බුදුරජාණන් වහන්සේ දෙව්රම් වෙහෙර වැඩ වසන සේක්, එක්තරා දනව්වැසි ස්ත්‍රියක් අරභයා මේ ජාතකය වදාළ සේක.</p>
  <p>එක් සමයෙක්හි කොසොල් රටෙහි මිනිසුන් තුන්දෙනෙක් එක්තරා වනයක් සමීපයෙහි සී සාමින් සිටියහ. එකල ඒ වනය ඇතුළේ සිටි සොරුන් පිරිසක් මනුෂ්‍යයන් අල්ලා කොල්ලකාගෙන ගියෝය. රාජ පුරුෂයෝ ඒ සොරුන් සොයා ගිය නමුත් ඔවුන්ව අල්ලා ගැනීමට නොහැකි වී, අර මිනිසුන් තුන්දෙනා සී සාන තැනට පැමිණියහ.</p>
  <p>ඔවුහු ඒ මිනිසුන් අමතා, “තොපි වනයෙහි හිඳ මංකොල්ල කා දැන් සී සාමින් ඇවිදින්නේද?” යි කියා, “ගම් කොල්ලකෑ සොරු මොවුන් ය” යි ඔවුන්ව බැඳගෙන අවුත් කොසොල් රජ්ජුරුවන්ට පාවා දුන්නුය.</p>
  <p>එකල්හි එක් ස්ත්‍රියක් පැමිණ, “මට වස්ත්‍රයක් දුන මැනව” යි කියා හඬමින් නැවත නැවතත් මාලිගාව වටා ඇවිදින්නට වූවාය. රජ්ජුරුවෝ ඒ ස්ත්‍රියගේ ශබ්දය අසා, “මැයට වස්ත්‍රයක් දෙන්න” යි රාජ පුරුෂයන්ට නියම කළහ.</p>
  <p>එම බස අසා රාජ පුරුෂයෝ වස්ත්‍රයක් රැගෙන ඒ ස්ත්‍රිය සමීපයට ගියෝය. ඒ ස්ත්‍රිය වස්ත්‍රය දැක, “මම මේ වස්ත්‍රය නොඉල්ලුවෙමි, ඒ පුරුෂ වස්ත්‍රය ඉල්ලුවෙමි” යි කීවාය.</p>
  <p>මනුෂ්‍යයෝ ගොස් රජ්ජුරුවන්ට කරුණු කියන්නාහු, “ස්වාමීනි, මේ ස්ත්‍රිය අඳින වස්ත්‍රයක් වුව මැනවැයි නොකියයි. ඇය පුරුෂ වස්ත්‍රයක් උවමනා යැයි කියයි,” කියා රජ්ජුරුවන්ට දැන්වූහ.</p>
  <p>එකල්හි රජ්ජුරුවෝ එම ස්ත්‍රිය තමන් සමීපයට කැඳවාගෙන, “තෝ පුරුෂ වස්ත්‍රයක් වුව මැනවැයි ඉල්ලා සිටින්නෙහිද?” යි විචාළෝය.</p>
  <p>ඇය පිළිතුරු දෙමින්, “එසේය ස්වාමීනි, ස්ත්‍රියට ස්වාමි පුරුෂයා නම් වස්ත්‍රයක් හා සමානය. පුරුෂයා නැති කල්හි දහසක් වටිනා වස්ත්‍රයක් හැඳගෙන සිටින්නා වූ ස්ත්‍රිය වුවද නග්න වූවාක් මෙන් වෙයි,” යැයි කීවාය.</p>
  <p>රජ්ජුරුවෝ ස්ත්‍රියගේ බස් අසා පැහැදුණු සිත් ඇතිව, “මොවුන් තුන්දෙනා තිට කවුරු වෙද්දැ?” යි විචාළෝය.</p>
  <p>“ස්වාමීනි, මුන් තුන් දෙනාගෙන් එක් කෙනෙක් මාගේ ස්වාමි පුරුෂයා ය. එක්කෙනෙක් මාගේ සහෝදරයා ය. එක්කෙනෙක් මාගේ පුතණුවෝ ය,” යි ඇය කීවාය.</p>
  <p>රජ්ජුරුවෝ එම බස අසා, “මම තී ගැන සතුටු වීමි. සතුටු වූ මම මුන් තුන්දෙනාගෙන් එක්කෙනෙකු තිට දෙමි. කවුරුන් ලබා ගැනීමට කැමැත්තෙහිද?” යි විචාළේය.</p>
  <p>ස්ත්‍රිය කියන්නී, “ස්වාමීනි, මම ජීවත්ව සිටියෙම් නම් එක් ස්වාමි පුරුෂයෙකු ලබන්නෙමි; පුතණුවන් කෙනෙකු ද ලබන්නෙම්මය. නමුත් මාගේ දෙමව්පියන් මළ බැවින් සහෝදරයෙක් ලැබීම නම් දුර්ලභ වන්නේය. එසේ හෙයින් ස්වාමීනි, මට මගේ සහෝදරයා දුන මැනවැ” යි කීවාය.</p>
  <p>රජ්ජුරුවෝ සතුටුව තුන්දෙනාම ස්ත්‍රියට පාවා දුන්නුය. මෙසේ ස්ත්‍රිය නිසා තුන් දෙනෙක් දුකින් මිදුනාය. මේ කාරණය භික්ෂු සංඝයා කෙරෙහි ප්‍රකාශ විය.</p>
  <p>ඉක්බිත්තෙන් එක් දවසක් භික්ෂු සංඝයා වහන්සේ දම්සභා මණ්ඩපයෙහි රැස්ව හිඳ, “ඇවැත්නි, එක් ස්ත්‍රියක නිසා තුන්දෙනෙක් මිදුණෝ නොවේ දැ?” යි ඒ ස්ත්‍රියගේ ගුණ කිය කියා උන්සේක.</p>
  <p>ශාස්තෘ වූ බුදුරජාණන් වහන්සේ දම්සභා මණ්ඩපයට අවුත් පණවන ලද බුද්ධාසන මස්තකයෙහි වැඩහිඳ, “මහණෙනි, මා එන්නාට පූර්වභාගයෙහි කිනම් කථාවකින් යුක්තව උනුදැයි?” යි විචාරා, “මේ නම් කථාවකින් යුක්තව උනුම්හ” යි කී කල්හි, “මහණෙනි, මේ ස්ත්‍රිය මුන් තුන්දෙනා ගැලවූයේ දැන් මතු නොවෙයි, පෙරත් ගැලවූවාමය” යි දක්වා වදාළ සේක.</p>
  <div class="subhead">අතීත කථාව</div>
  <p>යට ගිය දවස බරණැස් නුවර බ්‍රහ්මදත්ත නම් රජ්ජුරු කෙනෙකුන් රාජ්‍යය කරන කල්හි, “තුන්දෙනෙක් මහාවන සමීපයෙහි සී සාති” යන සියල්ලම යට කියන ලද්ද හා සමාන වන්නේය.</p>
  <p>එසමයෙහි වනාහි රජ්ජුරුවන් විසින් “තුන්දෙනාගෙන් කවුරුන් ලබා ගැනීමට කැමැත්තෙහිදැ?” යි විචාළ කල්හි ස්ත්‍රිය කියන්නී, “ස්වාමීනි, තුන්දෙනාම දෙන්ට නොපිළිවන්දැ?” යි ඇසුවාය.</p>
  <p>“එසේය, තුන්දෙනම දෙන්ට නොපිළිවනැ” යි රජු කී කල්හි, “ඉදින් තුන්දෙනාම දෙන්ට නුඹ වහන්සේට නොපිළිවන් වී නම්, මාගේ සහෝදරයා මට දුන මැනවැ” යි ඇය කීවාය.</p>
  <p>රජ්ජුරුවන් විසින් “පුත්‍රයාවත්, ස්වාමි පුරුෂයාවත් හැරදමා තිට සහෝදරයාගෙන් ඇති ප්‍රයෝජනය කිම්ද?” යි කී කල්හි, “ස්වාමීනි, ස්වාමි පුරුෂයන් හා පුත්තු නම් සුලභයෝය. නමුත් සහෝදරයන් ලැබ ගත නොහැක්කාහුය,” යි කියමින් ඇය මෙසේ පැවසුවාය:</p>
  <p>“රජ්ජුරුවන් වහන්ස, යම් සේ වනයට වැදී ඉණ වටා ඇති පලා නෙළා ගන්නාක් මෙන් ස්ත්‍රීන්ට පුත්‍රයෝ නම් සුලභවන්නාහුය; ඔවුහු ඉණ තුබූ පලා හා සමානයෝය. මගට බැස තනිව යන්නා වූ ස්ත්‍රියට ස්වාමි පුරුෂයෝ නම් සුලභයෝය; ඇය දුටු කෙනෙක්ම ස්වාමි පුරුෂයෝ වෙති. යම් හෙයකින් මට දෙමව්පියෝ නැද්ද, එසේ හෙයින් මම දැන් එක කුසින් උපන් සහෝදර වූ මළනු කෙනෙකුන් යම් තැනකින් ගෙනෙම් ද? ඒ සඳහා ‘මාතෘකුක්‍ෂි’ සංඛ්‍යාත වූ අන්‍ය දේශයක් (වෙනත් මව් කුසක්) මම නොදකිමි. එසේ හෙයින් මාගේ සහෝදරයාම දුන මැනවැ” යි ඇය කීවාය.</p>
  <div class="image-placeholder" data-prompt="Masterpiece, Ancient South Asian painting style, No Frame, No Cracks, No Fading, high quality, sharp focus. [Action] A humble village woman stands pleading before a King in a grand ancient palace. [Character Description] The woman is weeping, hands clasped together, wearing simple ancient Indian village cloth. The King, Brahmadatta, sits on an ornate golden throne, wearing royal jewelry and silks, looking down at her with curiosity and compassion. In the background, three men (husband, brother, and son) stand with their hands tied, guarded by soldiers with spears. [Environment] Ancient Indian palace court with carved wooden pillars and warm lighting. [Lighting/Mood] Emotional, dramatic, golden tones highlighting the woman's face.">
    <img src="../jathaka-images/76_img_1.jpeg" class="story-image" alt="Story Illustration">
    <span class="img-label">ස්ත්‍රිය රජු ඉදිරියේ කරුණු පැහැදිලි කරන අයුරු</span>
  </div>
  <p>රජ්ජුරුවෝ “මේ ස්ත්‍රිය සැබවක්ම කියන්නීය” යි සතුටු වූ සිත් ඇතිව තුන්දෙනාම සිරගෙන් ගෙන්වා ඇයට පාවා දුන්නුය. ඒ ස්ත්‍රී තුන්දෙනම කැඳවාගෙන තමා වසන්නා වූ ස්ථානයටම ගියාය.</p>
  <p>ශාස්තෘ වූ බුදුරජාණන් වහන්සේ, “මහණෙනි, මේ ස්ත්‍රිය මුන් තුන්දෙනා දුකින් ගැලවූයේ දැන් මතු නොවෙයි, පෙරත් ගැලවූවා ම ය” යි මේ ධර්ම දේශනාව ගෙනහැර දක්වා වදාරා පූර්වාපර සන්ධි ගළපා මේ <b>උච්ඡංග ජාතකය</b> නිමවා වදාළ සේක.</p>
  <p>“අතීතයෙහි සිටි සතර දෙනාම දැන් මේ සතර දෙනම ය. එසමයෙහි රජ්ජුරුවෝ නම් තිලෝගුරු සම්‍යක් සම්බුදුරජ වූ මම්ම වේදැ” යි තමන් වහන්සේ දක්වා වදාළ සේක.</p>
  <nav class="bottom"><a class="button prev" href="3-66.html"><i class="material-icons">arrow_back</i>66. මුදුලක්ඛණ ජාතකය</a><a class="button next" href="3-68.html">68. සාකේත ජාතකය <i class="material-icons">arrow_forward</i></a></nav>
</div>
    </div>
    <div id="toast"></div>
    <script src="../common/jquery-3.4.1.min.js"></script>
    <script src="../common/clipboard.min.js"></script>
    <script src="../common/book.js"></script>
</body>
</html>