<!DOCTYPE html>
<html>
<head>
    <meta charset="UTF-8">
    <title>සුමේධ කථාව - පන්සිය පණස් ජාතකය</title>
    <meta name="description" content="පන්සිය පණස් ජාතකය - ජාතක අටුවාව">
    <meta property="og:type" content="article">
    <meta property="og:title" content="සුමේධ කථාව - පන්සිය පණස් ජාතකය"> <!--For facebook link previews -->
    <meta property="og:image" content="https://pitaka.lk/books/common/og-books-500x300.png">
    <meta property="og:image:type" content="image/png">
    <meta property="og:image:width" content="500">
    <meta property="og:image:height" content="300">
    <meta name="viewport" content="width=device-width, initial-scale=1">
    <meta name="apple-mobile-web-app-capable" content="yes">
    <meta name="mobile-web-app-capable" content="yes">
    <link rel="icon" type="image/png" sizes="96x96" href="../common/favicon-96x96.png">
    <link rel="stylesheet" href="../common/book.css"/>
</head>
<body>
    <div book-folder="pansiya-panas-jathaka" style="width: 100%; max-width: 800pt; margin: 0pt auto; height: 100%; display: flex; flex-flow: column; align-content: center;">
        <div class="content">
  <nav class="top"><a class="button" href="../index.html"><i class="material-icons">home</i></a><i class="material-icons">navigate_next</i><a class="button" href="index.html#1-3-1"><i class="material-icons">toc</i>පන්සිය පණස් ජාතකය</a><i class="material-icons">navigate_next</i><a class="button" href="1.html">බුද්ධ වංශය, බුදුරදුන්ගේ ජීවිත කථාව.</a><i class="material-icons">navigate_next</i><a class="button" href="1-3.html">දූරේ නිදාන කථාව</a></nav>
  <div class="heading-bar">
    <h3>සුමේධ කථාව</h3><i class="material-icons star-icon undefined" data-bookmark="{&quot;ids&quot;:[1,3,1],&quot;headings&quot;:[&quot;බුද්ධ වංශය, බුදුරදුන්ගේ ජීවිත කථාව.&quot;,&quot;දූරේ නිදාන කථාව&quot;,&quot;සුමේධ කථාව&quot;],&quot;book&quot;:{&quot;name&quot;:&quot;පන්සිය පණස් ජාතකය&quot;,&quot;folder&quot;:&quot;pansiya-panas-jathaka&quot;}}">star_outline</i><i class="material-icons share-icon" file-name="1-3-1.html">share</i>
  </div>
  <p>කල්ප ලක්ෂයකට හා අසංඛ්‍ය හතරකට පෙර දස වැදෑරුම් ශබ්දයන්ගෙන් තොර නොවූ, ‘අමරවතී’ නමින් ද ‘අමර’ නමින් ද ප්‍රසිද්ධ
    වූ නගරයක් විය. ඒ පිළිබඳව බුද්ධවංශයේ මෙසේ සඳහන් වේ.</p>
  <p>‘කල්ප ලක්ෂයකට හා අසංඛ්‍ය හතරකට පෙර දර්ශනීය වූ, සිත්කළු වූ, දස වැදෑරුම් ශබ්දයන්ගෙන් තොර නොවූ, ආහාර පාන
    සුලභ වූ, අමර නම් නගරයක් විය.’</p>
  <p>එහි ‘දස වැදෑරුම් ශබ්දයන්ගෙන් තොර නොවූ’ යන්නෙන් අදහස් වන්නේ:</p>
  <ol>
    <li>ඇත් හඬ</li>
    <li>අස් හඬ</li>
    <li>රථ ශබ්දය</li>
    <li>බෙර හඬ</li>
    <li>මිහිඟු බෙර හඬ</li>
    <li>වීණා නාදය</li>
    <li>ගීත රාවය</li>
    <li>සංඛ (හක්) නාදය</li>
    <li>තාලම් ශබ්දය</li>
    <li>‘අනුභව කරන්න, බොන්න, කන්න’ යන ශබ්දය</li>
  </ol>
  <p>යන මේ දස වැදෑරුම් ශබ්දයන්ගෙන් නිරන්තරයෙන් යුක්ත වූ බවයි. මේ ශබ්දයන්ගෙන් කොටසක් පමණක් ගෙන බුද්ධවංශයේ මෙසේ
    දැක්වේ:</p>
  <p>‘ඇත් හඬ, අස් හඬ, බෙර හඬ, සක් හඬ, රථ හඬ සහ කනු-බොනු යැයි කියන ඝෝෂාවෙන් ඒ නගරය යුක්ත විය.’</p>
  <p>බුද්ධවංශයෙහි මෙම ගාථාව වදාරා,</p>
  <p>‘ඒ නගරය සියලු අංගයන්ගෙන් සම්පූර්ණය; සියලු කර්මාන්තවලින් යුක්තය; සප්ත රත්නයෙන් යුක්තය; නානා වර්ගයේ
    ජනයාගෙන් ගැවසී ගත්තේය; සමෘද්ධිමත්ය; දිව්‍ය නගරයක් මෙන් පින් කළවුන්ට වාසස්ථානයක් විය.’</p>
  <p>‘ඒ අමරවතී නගරයෙහි නොයෙක් කෝටි ගණන් රැස් කළ ධනය ඇති, බොහෝ ධන ධාන්‍ය ඇති, සුමේධ නම් බ්‍රාහ්මණෙයක් විය.’</p>
  <p>මේ බව බුද්ධවංශයෙහි මෙසේ දක්වා ඇත:</p>
  <p>‘හේ වේද මන්ත්‍ර දරන්නෙකි; ත්‍රිවේදයෙහි පරතෙරට ගිය කෙනෙකි; ලක්ෂණ ශාස්ත්‍රයෙහි ද, ඉතිහාසයෙහි ද, ස්වකීය
    බ්‍රාහ්මණ ධර්මයෙහි ද පරම නිපුුණත්වයට පත් වූවෙකි.’</p>
  <p>එක් දිනක් ඒ සුමේධ පණ්ඩිත තෙම උතුම් ප්‍රාසාදය මතුපිට මහලෙහි හුදෙකලාව පලක් බැඳ හිඳ මෙසේ සිතීය: ‘නුවණැත්ත, නැවත
    උපතක් ලැබීම දුකකි; උපන් සෑම තැනකම ශරීරය බිඳී යාම (මරණය) දුකකි. මම ද ඉපදීම, ජරාවට පත්වීම, ලෙඩ වීම සහ මරණය
    උරුම කර ගත්තෙකි. එබඳු වූ මම ජරා-ව්‍යාධි රහිත වූ, දුක් නැති, සැප වූ, සිසිල් වූ, අමා මහ නිවන සෙවිය යුතුය.
    ඒකාන්තයෙන්ම භවයෙන් මිදී නිවනට යන ඒකායන මාර්ගයක් තිබිය යුතුය.’ ඒ බව මෙසේ කියන ලදී:</p>
  <p>‘එකල මම හුදෙකලාව හිඳ මෙසේ සිතුවෙමි: පුනර්භවය දුකකි; ශරීරය බිඳී යාම ද දුකකි.’</p>
  <p>‘ඉපදීම, ජරාවට පත්වීම සහ ලෙඩ වීම ස්වභාව කොට ඇති මම, ජරාවට පත් නොවන, මරණයට පත් නොවන, නිර්බිය වූ නිවන
    සොයන්නෙමි.’</p>
  <p>‘නොයෙක් කුණු කොටස්වලින් පිරුණු මේ දුගඳ හමන කය පිළිබඳ ආශාව හා බලාපොරොත්තු අත්හැර යන්නෙම් නම් මැනවි.’</p>
  <p>‘ඒ මාර්ගය තිබිය යුතුය; එය නොතිබිය නොහැකිය. භවයෙන් මිදීම පිණිස මම ඒ මාර්ගය සොයන්නෙමි.’</p>
  <p>ඔහු තවදුරටත් මෙසේ සිතීය: ‘ලෝකයේ දුකට විරුද්ධ වූ ‘සැප’ නම් දෙයක් ඇත. එසේම භවය (සසර) ඇති කල්හි ඊට විරුද්ධ වූ
    ‘විභවය’ (නිවන) ද තිබිය යුතුය. උෂ්ණය ඇති විට එය සංසිඳවන සිසිලස ද ඇත. එසේම රාගාදී ගිනි ඇති කල්හි ඒවා සංසිඳවන
    නිවන ද තිබිය යුතුය. ලෝකයේ පවිටු ලාමක ධර්මයන්ට විරුද්ධ වූ යහපත් නිවැරදි ධර්මයන් ද ඇත. එසේම පවිටු වූ ඉපදීම ඇති
    කල්හි, සියලු උපත් ක්ෂය කරන, ඉපදීමක් නැති නිර්වාණය ද තිබිය යුතුය.’ ඒ බව මෙසේ කියන ලදී:</p>
  <p>එහෙයින් බුද්ධවංශයෙහි මෙසේ සඳහන් වේ:</p>
  <p>‘යම් සේ දුක ඇති කල්හි (ඊට විරුද්ධ වූ) සැපය ද විද්‍යමාන වේ ද, එසේම භවය ඇති කල්හි (ඊට විරුද්ධ) විභවය (නිවන)
    ද කැමති විය යුතුය.’</p>
  <p>‘යම් සේ උෂ්ණය ඇති කල්හි ඊට විරුද්ධ වූ සිසිලස ද පවතී ද, එසේම ත්‍රිවිධ ගිනි ඇති කල්හි (ඒවා නිවන) නිර්වාණය ද
    කැමති විය යුතුය.’</p>
  <p>‘යම් සේ පාපය ඇති කල්හි කුසලය (යහපත) ද පවතී ද, එසේම ඉපදීම ඇති කල්හි, ඉපදීමක් නැති නිවන ද කැමති විය යුතුය.’
  </p>
  <p>ඔහු තවත් දේ සිතීය: ‘අසූචි ගොඩක ගිලුණු මිනිසෙක්, ඈතින් පස් පියුමෙන් ගැවසුණු මහා විලක් දැක, “මේ විලට යා යුත්තේ
    කුමන පාරෙන්ද?” කියා සොයා බලා එහි නොයන්නේ නම්, එය ඒ විලෙහි දෝෂයක් නොවේ. එසේම ක්ලේශ මල සෝදා හරින අමා මහ නිවන්
    විල තිබියදී එය නොසොයන්නේ නම්, එය අමා මහ නිවන් විලේ දෝෂයක් නොව (පුද්ගලයාගේ) දෝෂයකි. තවද, සොරුන් විසින් වට
    කරනු ලැබූ මිනිසෙකුට පලා යාමට මාර්ගයක් තිබියදීත් පලා නොයන්නේ නම්, එය ඒ මාර්ගයේ දෝෂයක් නොව, මිනිසාගේම දෝෂයකි.
    එසේම ක්ලේශයන්ගෙන් වට කරනු ලැබූ මිනිසා, නිවනට යන මාර්ගය තිබියදීත් එය නොසොයන්නේ නම්, එය මාර්ගයේ දෝෂයක් නොව
    පුද්ගලයාගේම දෝෂයකි. රෝගයකින් පෙළෙන මිනිසෙක්, රෝගය සුව කළ හැකි වෛද්‍යවරයකු සිටියදී ඔහු සොයා ගොස් ප්‍රතිකාර
    නොගන්නේ නම්, එය වෛද්‍යවරයාගේ වරදක් නොව මිනිසාගේම වරදකි. එසේම ක්ලේශ රෝගයෙන් පෙළෙන මිනිසෙක්, ක්ලේශ සංසිඳවන
    මාර්ගය දන්නා ගුරුවරයෙකු සිටියදී ඔහු නොසොයන්නේ නම්, එය ඔහුගේම වරදකි; ක්ලේශ නසන ගුරුවරයාගේ වරදක් නොවේ.’ මේ බව
    මෙසේ කියන ලදී:</p>
  <p>‘යම් සේ අසූචිවල ගිලුණු මිනිසෙකු, පිරිසිදු ජලාශයක් දැක එය නොසොයයි ද, එය ජලාශයේ දෝෂයක් නොවේ.’</p>
  <p>‘එසේම ක්ලේශ මල සෝදන අමා මහ නිවන් විල තිබියදී එය නොසොයයි ද, එය අමා මහ නිවන් විලේ දෝෂයක් නොවේ.’</p>
  <p>‘යම් සේ සතුරන් විසින් වට කරන ලද පුරුෂයෙකු, පලා යාමට මගක් තිබියදීත් පලා නොයයි ද, එය ඒ මාර්ගයේ වරදක් නොවේ.’
  </p>
  <p>‘එසේම ක්ලේශයන්ගෙන් වට කරන ලදුව, (නිවනට යන) ශාන්ත මාර්ගය විද්‍යමානව තිබියදීත් ඒ මාර්ගය නොසොයයි ද, එය ඒ
    ශාන්ත මාර්ගයේ දෝෂයක් නොවේ.’</p>
  <p>‘යම් සේ රෝගී වූ පුරුෂයෙක්, රෝග සුව කරන වෛද්‍යවරයකු සිටියදීත් රෝගයට ප්‍රතිකාර කරවා නොගනී ද, එය ඒ
    වෛද්‍යවරයාගේ දෝෂයක් නොවේ.’</p>
  <p>‘එසේම ක්ලේශ ව්‍යාධිවලින් දුකට පත් වූ, පීඩිත වූ තැනැත්තා ඒ (ක්ලේශ නසන) ගුරුවරයා නොසොයයි ද, එය ඒ නායකයාගේ
    (ගුරුවරයාගේ) දෝෂයක් නොවේ.’</p>
  <p>ඔහු තවදුරටත් මෙසේ සිතීය: ‘යම් සේ සැරසීමට කැමති මිනිසෙක් ගෙල බැඳුණු මළකුණක් අහක දමා සුවසේ යන්නේ ද, එසේම මම ද
    මේ කුණු කය අහක දමා අපේක්ෂාවක් නොමැතිව නිවන් පුරයට පිවිසිය යුතුය. යම් සේ මිනිසුන් සහ ගැහැණුන් වැසිකිළි භූමියේ
    මළපහ කොට, ඒවා ඔඩොක්කුවේ දාගෙන හෝ රෙදි පොටේ ගැටගසාගෙන හෝ නොයති; පිළිකුලෙන් යුතුව, බලාපොරොත්තුවක් නැතිව අතහැර
    දමා යති. එසේම මම ද මේ කුණු කය අපේක්ෂා රහිතව අතහැර දමා අමා මහ නිවන් පුරයට පිවිසිය යුතුය. යම් සේ නැවියන්
    දිරාගිය නැවක් අතහැර දමා යන්නේ ද, එසේම මම ද වණ මුඛ නවයකින් (අසූචි) වැගිරෙන මේ කය අතහැර දමා, අපේක්ෂා රහිතව
    නිවන් පුරයට පිවිසෙමි. යම් සේ මිනිසෙක් නොයෙක් රත්රන් බඩු රැගෙන සොරුන් සමඟ මාර්ගයේ යන විට, තමාගේ රත්රන් බඩු
    විනාශ වේ යැයි බියෙන් ඒ සොරුන් අතහැර නිර්භය මාර්ගය ගනී ද, එසේම මේ කය ද රත්රන් (කුසල ධර්ම) පැහැර ගන්නා සොරෙකු
    හා සමානය. ඉදින් මම මේ කයට ආශා කරම් නම්, මාගේ ආර්ය මාර්ග කුසල ධර්ම රත්නය විනාශ වී යනු ඇත. එබැවින් මම සොරෙකු
    සමාන වූ මේ කයෙහි ඇල්ම හැරදමා නිවන් පුරයට පිවිසිය යුතුය.’ මේ බව මෙසේ කියන ලදී:</p>
  <p>‘යම් සේ පුරුෂයෙක් ගෙලෙහි බැඳුණු මළකුණක් පිළිකුලෙන් යුතුව මුදා හැර, ස්වාධීනව, තම කැමැත්ත පරිදි සුවසේ යන්නේ
    ද,’</p>
  <p>‘එසේම නා නා ප්‍රකාර කුණු කොටස් රැස් වූ මේ දුගඳ හමන කය, අපේක්ෂාවක් හෝ ප්‍රයෝජනයක් නැත්තෙකු සේ අතහැර දමා
    යන්නෙමි.’</p>
  <p>‘යම් සේ මිනිසුන් සහ ගැහැණුන් වැසිකිළියක මළපහ කොට, ඒ ගැන අපේක්ෂාවක් හෝ ප්‍රයෝජනයක් නොසිතා එය අතහැර යන්නේ
    ද,’</p>
  <p>‘එසේම මම ද නොයෙක් කුණු කොටස්වලින් පිරුණු මේ කය, වැසිකිළියක මළපහ කර (අතහැර යන්නාක්) මෙන් අතහැර දමා
    යන්නෙමි.’</p>
  <p>‘යම් සේ දිරාපත් වූ, කැඩුණු බිඳුණු, දිය කාන්දු වන නැවක් එහි හිමිකරුවන් විසින් අපේක්ෂාවක් හෝ ආශාවක් නොමැතිව
    අතහැර යන්නේ ද,’</p>
  <p>‘එසේම මම ද නව දොරකින් මළ වැගිරෙන මේ කය, දිරා ගිය නැවක් එහි හිමිකරුවන් විසින් අතහැර දමන්නාක් මෙන්, අතහැර
    දමා යන්නෙමි.’</p>
  <p>‘යම් සේ පුරුෂයෙක් වටිනා බඩු රැගෙන සොරුන් සමඟ යන විට, බඩු පැහැර ගනී යැයි බියෙන් ඒ සොරුන් මගහැර යන්නේ ද,’
  </p>
  <p>‘එසේම මේ ශරීරය මහා සොරෙකු හා සමානය. කුසල් සිඳී යතැයි බියෙන් මම මෙය අතහැර යන්නෙමි.’</p>
  <p>මෙසේ සුමේධ පණ්ඩිතයෝ නොයෙක් උපමාවලින් නෛෂ්ක්‍රම්‍යයේ (ගිහි ගෙන් නික්මීමේ) අර්ථය මෙනෙහි කොට, තම නිවසෙහි වූ
    අප්‍රමාණ ධන සම්පත් ඉහත කී පරිදි දුගී මගී යාචකාදීන්ට විසිරුවා හැර, මහා දන් දී, වස්තු කාමයන් ද ක්ලේශ කාමයන් ද
    අතහැර, අමරවතී නගරයෙන් නික්මී හුදෙකලාව හිමාලයේ ‘ධම්මික’ නම් පර්වතය ඇසුරු කොට අසපුවක් සාදා ගත්තේය. එහි පන්සලක්
    සහ සක්මන් මළුවක් ද මවාගෙන, කාමච්ඡන්ද ආදී පංච නීවරණ දෝෂයන්ගෙන් තොර වූ, ‘එවං සමාහිතෙ චිත්තෙ’ (මෙසේ සිත සමාධිගත
    වූ කල්හි) ආදී වශයෙන් දැක්වෙන අභිඤ්ඤා (විශේෂ ඥාන) ගුණයන්ට හේතු වන අංග අටකින් යුත් බලය ලබා ගැනීම පිණිස, ඒ
    අසපුවෙහිදී දෝෂ නවයකින් යුත් වස්ත්‍රය හැර දමා, දොළොස් ගුණයකින් යුත් වැහැරි සිවුරක් හැඳ තවුස් පැවිද්දෙන්
    පැවිදි විය. මෙසේ පැවිදි වී, දෝෂ අටකින් යුත් ඒ පන්සල අතහැර, ගුණ දහයකින් යුත් රුක් මුලක් වෙත එළඹ, වපුරා ලබා
    ගන්නා ධාන්‍ය වර්ග අතහැර, ස්වයංජාත (ඉබේ හටගත්) ඵල වර්ග අනුභව කරමින්, හිඳීම - සිටීම - සක්මන් කිරීම යන ඉරියව්
    පවත්වමින් වීර්යය වැඩුවේය. හෙතෙම සත් දවසක් ඇතුළත අෂ්ට සමාපත්ති සහ පංච අභිඤ්ඤා ලැබීමට සමත් විය. මෙසේ ඔහු
    ප්‍රාර්ථනා කළ අභිඤ්ඤා බලය ලබා ගත්තේය. මේ බව මෙසේ කියන ලදී:</p>
  <p>‘මම මෙසේ සිතා නොයෙක් කෝටි ගණන් ධනය, පිහිටක් ඇති සහ නැති අයට දන් දී හිමාලයට පැමිණියෙමි.’</p>
  <p>‘හිමාලයට නුදුරින් ධම්මික නම් පර්වතයක් විය. එහි මට අසපුවක් මනාව කරන ලදී; පන්සලක් ද මනාව මවන ලදී.’</p>
  <p>‘එහි පස් වැදෑරුම් දෝෂයන්ගෙන් තොර වූ සක්මන් මළුවක් මා වෙනුවෙන් මවන ලදී. මම එහිදී අට ගුණයකින් යුත් අභිඤ්ඤා
    බලය ලබා ගත්තෙමි.’</p>
  <p>‘දෝෂ නවයකින් යුත් සළුව එහිදී අත්හැරියෙමි. දොළොස් ගුණයකින් යුත් වැහැරි සිවුරක් (වල්කල චීවරය) හැඳ ගත්තෙමි.’
  </p>
  <p>‘දෝෂ අටකින් ගැවසුණු පන්සල අත්හැරියෙමි. ගුණ දහයකින් යුත් රුක් මුල වෙත පැමිණියෙමි.’</p>
  <p>‘වපුරන ලද සහ සිටුවන ලද ධාන්‍ය පරිභෝජනය සම්පූර්ණයෙන්ම අත්හැරියෙමි. නොයෙක් ගුණ ඇති, ඉබේ හටගත් ඵල වර්ග
    ආහාරයට ගත්තෙමි.’</p>
  <p>‘ඒ රුක් මුල හිඳීම, සිටීම සහ සක්මන් කිරීම යන ඉරියව්වලින් ප්‍රධන් වීර්යය කළෙමි. සත් දවසක් ඇතුළත අභිඤ්ඤා
    බලයට (විශේෂ ඥානයන්ට) පැමිණියෙමි.’</p>
  <p>මෙහි ‘අසපුවක් මට කරන ලදී, පන්සලක් මනාව මවන ලදී’ යන පාඨයෙන් පෙනී යන්නේ සුමේධ පණ්ඩිතයන් විසින්ම අසපුව, පන්සල සහ
    සක්මන නිර්මාණය කරගත් බවක් මෙනි. නමුත් එහි අර්ථය මෙසේය: මහාසත්ත්වයෝ ‘හිමාලයට ඇතුළු වී අද ධම්මික පර්වතයට
    පිවිසෙන්නෙමි’යි සිතා නික්මෙනු දුටු ශක්‍ර දේවේන්ද්‍රයා, විස්කම් දිව්‍ය පුත්‍රයා අමතා, ‘දරුව, මේ සුමේධ
    පණ්ඩිතයන් පැවිදි වීම සඳහා නික්මුණි. ඔහුට වාසස්ථානයක් මවා දෙව’යි කීවේය. ඔහු ශක්‍රයාගේ වචනය පිළිගෙන රමණීය
    අසපුවක් ද, ආරක්ෂා සහිත පන්සලක් ද, මනරම් සක්මන් මළුවක් ද මැවීය. භාග්‍යවතුන් වහන්සේ එදා තමන් වහන්සේගේ
    පුණ්‍යානුභාවයෙන් නිපදවුණු ඒ අසපුව ගැන සඳහන් කරමින්, ‘සාරිපුත්‍රය, ඒ ධම්මික පර්වතයෙහි...’</p>
  <p>‘මට අසපුවක් මනාව කරන ලදී; පන්සලක් ද මනාව මවන ලදී. එහි පස් දෝෂයකින් තොර වූ සක්මන් මළුවක් ද මවන ලදී.’</p>
  <p>යැයි වදාළ සේක. එහි ‘සුකතො මය්හං’ යනු මට මනාව කරන ලදී යන්නයි. ‘පණ්ණසාලා සුමාපිතා’ යනු කොළ සෙවිලි කළ ශාලාව ද මට
    මනාව මවා තිබුණි යන්නයි.</p>
  <p>‘පඤ්චදොසවිවජ්ජිතං’ (පස් දෝෂයකින් තොර වූ) යන්නෙහි අර්ථය නම්, සක්මන් මළුවක දෝෂ පහක් ඇත. එනම්:</p>
  <ol>
    <li>තද බව හා අසමතල බව.</li>
    <li>ඇතුළත හෝ මැද ගස් තිබීම.</li>
    <li>තණකොළ, ගස්වැල් ආදියෙන් වැසී තිබීම (ගහනච්ඡන්නතා).</li>
    <li>ඉතා පටු බව (අතිසම්බාධතා).</li>
    <li>ඉතා විශාල බව (අතිවිසාලතා).</li>
  </ol>
  <p>තද වූ, අසමතල පොළොව ඇති සක්මන් මළුවෙහි සක්මන් කරන්නාගේ පා රිදෙයි; බිබිලි හට ගනී; සිතෙහි එකඟ බවක් නොලැබෙයි;
    කමටහන අසාර්ථක වෙයි. මෘදු සමතලා සක්මනෙහි පහසුවෙන් විසීම නිසා කමටහන සාර්ථක වෙයි. එබැවින් තද අසමතල භූමිය එක්
    දෝෂයකි.<br>සක්මනෙහි කෙළවරක හෝ මැද ගසක් ඇති විට, සිහිය මදක් හෝ අඩු වුවහොත් සක්මන් කරන්නාගේ නළල හෝ හිස එහි
    හැපිය හැකිය. මේ දෙවන දෝෂයයි.<br>තණකොළ, වැල් ආදියෙන් වැසුණු සක්මනෙහි අඳුරු වේලාවට සක්මන් කරන විට සර්පයන් ආදී
    සතුන් පෑගී මැරෙති; නැතහොත් උන් දෂ්ට කිරීමෙන් තමා දුකට පත් වෙයි. මෙය තෙවන දෝෂයයි.<br>රියනක් හෝ රියන් භාගයක්
    පමණ පටු සක්මනෙහි සක්මන් කරන විට පය පැකිළී නියපොතු හෝ ඇඟිලි කැඩී යා හැක. ඉතා පටු බව සිව්වන දෝෂයයි.<br>ඉතා
    විශාල සක්මනෙහි සක්මන් කරන්නාගේ සිත ඔබමොබ දුවයි; ඒකාග්‍රතාවක් නොලබයි. මෙය පස්වන දෝෂයයි.<br>නමුත් පළලින් රියන්
    එකහමාරක් ද, දෙපසින් රියනක් පමණ වූ උපචාර සක්මන ද, දිගින් සැට රියනක් වූ, මෘදු තලයක් ඇති, සමසේ වැලි විසුරුවන ලද
    සක්මන් මළුව ඉතා සුදුසු ය. චේතියගිරියෙහි (මිහින්තලේ) මහින්ද මහරහතන් වහන්සේගේ සක්මන වැනි වූ එම සක්මන එබඳු විය.
    එබැවින් ‘පස් දොසින් තොර වූ සක්මනක් මැවීමි’යි කියන ලදී.</p>
  <p>‘අට්ඨගුණසමුපෙතං’ (අට ගුණයකින් යුක්ත) යනු අට වැදෑරුම් පැවිදි සැපයෙන් යුක්ත යන අර්ථයයි. අට වැදෑරුම් පැවිදි සැප
    නම්:</p>
  <ol>
    <li>ධන ධාන්‍ය රැස් කර තබා ගැනීමේ අයිතියක් නැති බව.</li>
    <li>නිවැරදි වූ පිඬු සිඟීමෙන් ආහාර සෙවීම.</li>
    <li>සන්සුන්ව ආහාර වැළඳීම.</li>
    <li>රජවරුන් මෙන් රට වැසියන් පෙළා කහවනු ආදිය ලබා ගැනීමක් නැති හෙයින්, අන් අය පෙළීමේ ක්ලේශයන් නැති බව.</li>
    <li>ගෘහභාණ්ඩ ආදී උපකරණ කෙරෙහි ආශාවක් නැති බව.</li>
    <li>සොරුන් පැහැර ගනී යැයි බියක් නැති බව.</li>
    <li>රජවරුන් සහ රාජ මහාමාත්‍යයන් සමඟ සංකලනයක් (සබඳතාවක්) නැති බව.</li>
    <li>සිව් දිශාවෙහිම බාධාවකින් තොරව යා හැකි බව.</li>
  </ol>
  <p>යන්නයි. මෙහි අදහස නම්: යම් සේ මේ අසපුවෙහි වසන විට මේ අට වැදෑරුම් පැවිදි සැප විඳිය හැකි වේ ද, එබඳු අට ගුණයකින්
    යුත් අසපුවක් මැවූ බවයි.</p>
  <p>‘අභිඤ්ඤා බලමාහරිං’ යනු පසුව එම අසපුවෙහි වාසය කරමින් කසිණ පිරියම් කොට (භාවනා කර), අභිඤ්ඤා සහ සමාපත්ති ඉපදවීම
    සඳහා අනිත්‍ය, දුක්ඛ ආදී වශයෙන් විදසුන් වඩා, බලවත් වූ විපස්සනා බලය ලබා ගතිමි යන්නයි. ‘යම් සේ එහි වසමින් මට එම
    බලය ලබා ගත හැකි වේ ද, එසේ ඒ අසපුව අභිඤ්ඤා වැඩීමට සහ විපස්සනා බලයට සුදුසු වන ලෙස මැවීය’ යනු මෙහි අර්ථයයි.</p>
  <p>‘සාටකං පජහිං තත්ථ, නවදොසමුපාගතං’ (දෝෂ නවයකින් යුත් සළුව එහිදී අත්හැරියෙමි). මෙහි අනුපිළිවෙල කථාව
    මෙසේය:<br>එකල විස්කම් දිව්‍ය පුත්‍රයා, තෘණ කුටි, ලෙන්, සක්මන් මළුවලින් සැදුම්ලත්, මල් සහ පලතුරින් පිරුණු ගස්
    ඇති, රමණීය වූ, මිහිරි ජලය ඇති, දරුණු සිව්පා හෝ බියජනක පක්ෂීන් නැති, විවේකයට සුදුසු වූ අසපුවක් මැවීය. අලංකාර
    සක්මන් මළුවේ දෙකෙළවර එල්බ සිටින පුවරු ද, හිඳ ගැනීම සඳහා සක්මන මැද සමතලා වූ මුං ඇට පැහැති ගල් පුවරුවක් ද
    මැවීය. පන්සල ඇතුළත දළ වැහැරි සිවුරු, ත්‍රිදණ්ඩය, කෙණ්ඩිය ආදී තවුස් පිරිකර ද, මණ්ඩපයෙහි පැන් කළ, පැන් සක්
    ආදිය ද, ගිනි හලෙහි අඟුරු, කබල්, දර ආදිය ද වශයෙන් පැවිද්දන්ට උපකාර වන සියල්ල මවා, පන්සල් බිත්තියෙහි ‘යම්
    කෙනෙක් පැවිදි වනු කැමැත්තෝ නම් මේ පිරිකර ගෙන පැවිදි වෙත්වා’ යි අකුරු ලියා දෙව්ලොව ගියේය.<br>සුමේධ පණ්ඩිතයෝ
    හිමාල පර්වත පාමුල ගංගා නිම්නයක් දිගේ තම නිවාසයට සුදුසු තැනක් සොයමින් යන විට, ගංගා වංගුවක ශක්‍රයාගේ නියමයෙන්
    විස්කම් දෙව්පුත් මැවූ රමණීය අසපුව දුටුවේය. ඔහු සක්මන කෙළවරට ගොස් පිය සටහනක් නොදැක, ‘ඒකාන්තයෙන්ම පැවිද්දෝ ළඟ
    ගමකට පිඬු සිඟා ගොස් විඩාව නිසා පන්සල ඇතුළේ සිටිත් යැයි’ සිතා ටික වේලාවක් බලා සිටියේය. බොහෝ වේලා ගත වූ පසු,
    කුටි දොර හැර ඇතුළට පිවිස බලන විට බිත්තියේ අකුරු දැක කියවා, ‘මේවා මට කැප පිරිකරය, මේවා ගෙන පැවිදි වන්නෙමි’යි
    සිතා තමා ඇඳ සිටි වස්ත්‍ර යුගලය අත්හැරියේය. ‘එහි දී සාටකය (වස්ත්‍රය) අත්හැරියෙමි’ යැයි කීවේ එබැවිනි.
    ‘සාරිපුත්‍රය, පන්සලට පිවිසි මම ඒ සාටකය අත්හැරියෙමි’.</p>
  <p>‘නවදොසමුපාගතං’ යනු වස්ත්‍රය අත්හරින විට එහි දෝෂ නවයක් දැක අත්හළ බවයි. තවුස් පැවිද්දෙන් පැවිදි වූවන්ට සාටකයෙහි
    (වස්ත්‍රයෙහි) දෝෂ නවයක් පෙනේ:</p>
  <ol>
    <li>එය අධික මිලක් වීම (මහග්ඝභාවො).</li>
    <li>අන් අය මත යැපෙමින් ලැබෙන දෙයක් වීම (පරපටිබද්ධතා).</li>
    <li>පරිහරණයේදී ඉක්මනින් කිලිටි වීම (කිලිටි වූ පසු සේදිය යුතු, පඬු පෙවිය යුතු වේ).</li>
    <li>පරිහරණයෙන් දිරාපත් වන බව (දිරා ගිය පසු මැසීම හෝ අණ්ඩ දැමීම කළ යුතු වේ).</li>
    <li>නැවත සෙවීමේදී අපහසු වීම (දුරභිසම්භවභාවො).</li>
    <li>තවුස් පැවිද්දට නොගැලපෙන බව (අසාරුප්පභාවො).</li>
    <li>සතුරන්ට ද සාධාරණ බව (සතුරන්ට ගත හැකි බැවින් ආරක්ෂා කළ යුතු වේ).</li>
    <li>පළඳින විට එය සැරසිල්ලක්/ආභරණයක් වීම.</li>
    <li>ගෙන යන විට කරට බරක් වීම (ඛන්ධභාර).</li>
  </ol>
  <p>යන මේවායි.</p>
  <p>‘වාකචීරං නිවාසෙසිං’ යනු සාරිපුත්‍රය, එදා මම මේ නව දොස් දැක වස්ත්‍රය අත්හැර, වැහැරි සිවුර හැඳ ගත්තෙමි. මුඤ්ජ
    තණකොළ ඉරු (තීරු) කර ගොතා සාදන ලද වැහැරි සිවුර ඇඳීම හා පෙරවීම සඳහා ගත්තෙමි යන්නයි.</p>
  <p>‘ද්වාදසගුණමුපාගතං’ යනු ආනිශංස දොළසකින් යුක්ත බවයි. වැහැරි සිවුරෙහි ආනිශංස දොළසක් ඇත:</p>
  <ol>
    <li>මිල අඩු, සුන්දර හා කැප දෙයක් වීම.</li>
    <li>තමාටම සාදා ගත හැකි වීම.</li>
    <li>පරිහරණයේදී සෙමින් කිලිටි වීම (සෝදන විටද ප්‍රමාදයක් නැත).</li>
    <li>දිරා ගිය ද මැසීමට අවශ්‍ය නොවීම.</li>
    <li>නැවත සෙවීමේදී පහසුවෙන් සොයාගත හැකි වීම.</li>
    <li>තවුස් පැවිද්දට සුදුසු වීම (සාරුප්පභාවො).</li>
    <li>සතුරන්ට හෝ සොරුන්ට ප්‍රයෝජනයක් නැති වීම.</li>
    <li>පරිහරණයේදී සැරසිල්ලක්/ආභරණයක් නොවීම.</li>
    <li>දරන විට ඉතා සැහැල්ලු බව.</li>
    <li>සිවුරු පසෙහි අපිස් බව (අඩු ආශා ඇති බව) ඇති වීම.</li>
    <li>ලබා ගැනීමේදී දැහැමි සහ නිවැරදි වීම (ගස් පොත්තක් බැවින්).</li>
    <li>නැති වී ගිය ද ඒ ගැන ආශාවක් හෝ දුකක් ඇති නොවීම.</li>
  </ol>
  <p>යන මේවායි.</p>
  <p>‘අට්ඨදොසසමාකිණ්ණං, පජහිං පණ්ණසාලකං’ (දෝෂ අටකින් යුත් පන්සල අත්හැරියෙමි). ඔහු කෙසේ නම් එය අත්හැරියේ ද?<br>ඔහු
    වටිනා වස්ත්‍ර යුගලය ගලවා දමා, සිවුරු වැලෙහි එල්ලා තිබූ රතු පැහැති වැහැරි සිවුර ගෙන හැඳ, ඊට මතුපිටින් රන්වන්
    වැහැරි සිවුරක් පොරවා ගත්තේය. දොඹ මල් ඇතිරියක් වැනි වූ කර සහිත අඳුන් දිවි සම ඒකාංශ කොට (එක් උරහිසක) දමා, ජටා
    මණ්ඩලය (කෙස් වැටිය) බැඳ, එය නොසෙල්වෙනු පිණිස හිසෙහි කූරක් ගැසුවේය. මුතු දැලක් වැනි වූ පැසෙහි පබලුවන් කෙණ්ඩිය
    බහා, තැන් තුනකින් නැමුණු කද (වංක කාජය) ගෙන, එහි එක් කොනක කෙණ්ඩිය ද, අනික් කොනෙහි අංකුශය, පැස සහ ත්‍රිදණ්ඩ
    ආදිය ද එල්ලා, එම කද උරහිස මත තබා ගත්තේය. දකුණු අතින් සැරයටිය ගෙන පන්සලින් නික්ම, සැට රියන් මහා සක්මන්
    මළුවෙහි ඔබමොබ සක්මන් කරමින් තමාගේ වේශය දෙස බලා මෙසේ සිතුවේය:<br>‘මාගේ මනදොළ සඵල විය. මාගේ පැවිද්ද ඉතාමත්
    ශෝභමානය. බුදු, පසේබුදු ආදී සියලු උතුමන් විසින් වර්ණනා කරන ලද්දේ මෙබඳු පැවිද්දකි. මාගේ ගිහි බන්ධන සිඳී ගියේය;
    මම ගිහි ගෙන් නික්මුණෙමි; මම උතුම් පැවිද්ද ලැබුවෙමි. දැන් මම මහණ දම් පුරන්නෙමි; මාර්ග ඵල සුවය
    ලබන්නෙමි.’<br>මෙසේ උද්දාමයට පත්ව, කද බිම තබා, සක්මන මැද මුං ඇට පැහැති ගල් තලාවෙහි රන් පිළිමයක් මෙන් හිඳ දවල්
    කාලය ගත කළේය. සවස් කාලයෙහි පන්සලට පිවිස, වේවැල් ඇඳෙහි ලෑලි ඇතිරිය මත වැතිරී ශරීර විඩාව හැරියේය. ඉතා අලුයම්
    වේලෙහි පිබිදී තමා පැමිණි ගමන ගැන මෙසේ සිහි කළේය:<br>‘මම ගිහි ජීවිතයේ දෝෂ දැක, අප්‍රමාණ වූ ධනය හා යසස අත්හැර,
    වනයට පිවිස, නිවන් සොයන්නෙකු වී පැවිදි වූවෙමි. මෙතැන් පටන් ප්‍රමාද වී හැසිරීම සුදුසු නොවේ.’</p>
  <p>කාය විවේක ආදිය අත්හැර වාසය කරන්නා කාම විතර්ක නමැති මැස්සන් විසින් කා දමනු ලබයි. එබැවින් දැන් මා විවේකය දියුණු
    කළ යුතුය. මම ගිහි ජීවිතය බාධකයක් ලෙස දැක එයින් නික්මුණෙමි. නමුත් මේ පන්සල බෙලි ගෙඩියක වර්ණයෙන් බිම පිරියම්
    කර ඇත; බිත්ති රිදී වැනිය; වහලය පරෙවි පියපත් වර්ණය ගනී; වේවැල් ඇඳ විසිතුරු ඇතිරියක් මෙනි. මෙය ඉතා සැප පහසු
    වාසස්ථානයකි. මගේ ගිහි සැපතටත් වඩා මෙය හොඳ යැයි හැඟේ.’ මෙසේ පන්සලෙහි දෝෂ සොයන ඔහු එහි දෝෂ අටක් දුටුවේය.</p>
  <p>පන්සලක් පරිහරණය කිරීමේදී ආදීනව (දෝෂ) අටක් ඇත:</p>
  <ol>
    <li>දැව දඬු ආදී ද්‍රව්‍ය රාශියක් මහත් වෙහෙසක් දරා සොයාගෙන එය තැනීමට සිදුවීම.</li>
    <li>තණකොළ, මැටි ආදිය වැටුණු පසු නැවත නැවත අලුත්වැඩියා කිරීමට සිදුවීම (නිතර රැකබලා ගත යුතු වීම).</li>
    <li>සෙනසුනක් වූ කල වැඩිහිටියන්ට ලැබිය යුතු වීම (එවිට තමාට එය අහිමි විය හැක).</li>
    <li>නොකල්හි (නුසුදුසු වේලාවල) අවදි කරනු ලබන විට සිතේ ඒකාග්‍රතාව නැති වීම. (හෝ ආරක්ෂාව ගැන සිතමින් අවදිව
      සිටීමට සිදුවීම).</li>
    <li>ශීත උෂ්ණ ආදිය වැළැක්වීම නිසා ශරීරය සුකුමාල (මැලි) වීම.</li>
    <li>ගෙයක් තුළ සිටින විට ඕනෑම පාපයක් කර සැඟවිය හැකි වීම (වරද වසන් කිරීමට ඉඩ ලැබීම).</li>
    <li>‘මෙය මාගේය’ යැයි මමත්වයෙන් අල්ලා ගැනීමට (තණ්හාවට) හේතු වීම.</li>
    <li>ගෙයක් තිබීම යනු දෙවැන්නෙකු සමඟ වාසය කිරීමක් වැනි වීම (හුදෙකලා බව නැති වීම) සහ උකුණන්, මකුණන්, හිකනලුන්
      ආදී සතුන්ට ද පොදු ස්ථානයක් වීම.</li>
  </ol>
  <p>සුමේධ මහාසත්ත්වයෝ මේ දෝෂ අට දැක පන්සල අත්හැර දැමූහ. ‘දෝෂ අටකින් යුත් පන්සල අත්හැරියෙමි’ යැයි කීවේ එබැවිනි.
  </p>
  <p>ආනිශංස දහයකින් යුත් රුක් මුල වෙත ගියෙමි. රුක් මුලෙහි ඇති ඒ දස ගුණයන් නම්:</p>
  <ol>
    <li>සුළු ඇරඹුමක් පමණක් ඇති බව (රුක් මුල වෙත පැමිණීම පමණකි).</li>
    <li>පවිත්‍ර කිරීම් ආදියෙන් වෙහෙසිය යුතු නැති බව (එය සම වුව ද නොසම වුව ද භාවනාවට සුදුසු බැවිනි).</li>
    <li>අනුන් විසින් ‘මෙතැනින් නැගිට යව’ යි විරෝධය පෑ නොහැකි බව.</li>
    <li>තම වරද සැඟවිය නොහැකි හෙයින් ලජ්ජා භිය එළඹ සිටින බව.</li>
    <li>ගෙයක වසන්නෙකුට මෙන් මමත්වයෙන් කය දැඩි කර නොගන්නා හෙයින්, එළිමහනේ මෙන් කය සැහැල්ලු බව.</li>
    <li>මගේ යැයි අල්ලා ගැනීමට දෙයක් නැති බව.</li>
    <li>ගෙවල් පිළිබඳ ඇලීම අත්හැර දැමූ බව.</li>
    <li>බොහෝ දෙනෙකුට අයිති ගෙයක මෙන් ‘අපි මෙය ප්‍රතිසංස්කරණය කරමු, ඔබ එළියට යන්න’ යැයි බැහැර කිරීමක් නැති බව.
    </li>
    <li>රුක් මුල වසන්නාට ප්‍රීති සහිතව විසිය හැකි බව.</li>
    <li>ගිය ගිය තැන රුක් මුල් සුලභ බැවින් එකම රුක් මුලක් ගැන අපේක්ෂාවක් නැති බව.</li>
  </ol>
  <p>යන මේ දස ආනිශංස දැක මම රුක් මුලට ගියෙමි.</p>
  <p>බෝසතාණන් වහන්සේ මේ සියලු කරුණු සලකා බලා දෙවැනි දිනයේ පිඬු සිඟනු පිණිස ගමට පිවිසියහ. ගම් වැසියෝ මහත් ගෞරවයෙන්
    භික්‍ෂාව දුන්හ. එතුමාණෝ බත් කිස නිමවා අසපුවට පැමිණ විවේකීව හිඳ මෙසේ සිතූහ: “මම ආහාර ලැබීම සඳහා පැවිදි
    නොවූයෙමි. මේ ප්‍රණීත ආහාර මානය හා පුරුෂ මදය වඩවයි. ආහාරය මුල් කොට ඇති වන දුක්වල ද කෙළවරක් නැත. මම වපුල
    ධාන්‍ය හා රෝපණය කළ ධාන්‍යයෙන් නිපයූ සියලු ආහාර අත්හැර, ඉබේ වැටුණු පලතුරු අනුභවයෙන් ජීවත්වන්නේ නම් මැනවි.”
    එතුමාණෝ එතැන් පටන් එසේ ජීවත් වෙමින් ප්‍රධන් වීර්යය කරන්නාහු, සත් දවසක් ඇතුළත ධ්‍යාන අට හා පඤ්ච අභිඤ්ඤා
    ඉපදවූහ. එහෙයින් මෙසේ කියන ලදි:</p>
  <p>“වපුල හෝ සිටවූ සියලු ධාන්‍ය සම්පූර්ණයෙන් අත්හළෙමි. විවිධ ආනිශංසයෙන් යුත් ස්වයං පතිත ඵල ආහාර පිණිස ගතිමි.”</p>
  <p>“එහි දී හිඳීම, සිටීම, සක්මන් කිරීම යන ඉරියව්වලින් ප්‍රධන් වීර්යය කළෙමි. සත් දවසක් ඇතුළත ම ධ්‍යාන හා අභිඤ්ඤා
    බලය ලබා ගතිමි.”</p>
  <p>සුමේධ තාපසයන් වහන්සේ මෙසේ ධ්‍යාන හා අභිඤ්ඤා බල ලබාගෙන සමවත් සුවෙන් කල්ගත කරන කල්හි, දීපංකර බුදුරජාණන් වහන්සේ
    ලොව පහළ වූහ. ඒ බුදුරජුන්ගේ පිළිසිඳ ගැනීම, ඉපදීම, බුදු බවට පත්වීම, දම්සක් පැවැත්වීම යන අවස්ථාවල දී දසදහසක්
    සක්වල කම්පා විය. වෙවුලීය. මහ හඬින් ශබ්ද නැගිණි. එසේ ම දෙතිස් පෙර නිමිති පහළ විය. එහෙත් සුමේධ තවුසාණෝ සමවත්
    සුවෙන් සිටි හෙයින් ඒ ශබ්ද නොඇසූහ. ඒ පෙර නිමිති ද නොදුටූහ. එහෙයින් මෙසේ කියන ලදි:</p>
  <nav class="bottom"><a class="button prev" href="1-3.html"><i class="material-icons">arrow_back</i>දූරේ නිදාන කථාව</a><a class="button next" href="1-3-2.html">නියත විවරණ ලැබීම <i class="material-icons">arrow_forward</i></a></nav>
</div>
    </div>
    <div id="toast"></div>
    <script src="../common/jquery-3.4.1.min.js"></script>
    <script src="../common/clipboard.min.js"></script>
    <script src="../common/book.js"></script>
</body>
</html>