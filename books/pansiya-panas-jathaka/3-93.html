<!DOCTYPE html>
<html>
<head>
    <meta charset="UTF-8">
    <title>93. ලෝමහංස ජාතකය - පන්සිය පණස් ජාතකය</title>
    <meta name="description" content="පන්සිය පණස් ජාතකය - වේරගොඩ අමරමෝලි හිමි">
    <meta property="og:type" content="article">
    <meta property="og:title" content="93. ලෝමහංස ජාතකය - පන්සිය පණස් ජාතකය"> <!--For facebook link previews -->
    <meta property="og:image" content="https://pitaka.lk/books/common/og-books-500x300.png">
    <meta property="og:image:type" content="image/png">
    <meta property="og:image:width" content="500">
    <meta property="og:image:height" content="300">
    <meta name="viewport" content="width=device-width, initial-scale=1">
    <meta name="apple-mobile-web-app-capable" content="yes">
    <meta name="mobile-web-app-capable" content="yes">
    <link rel="icon" type="image/png" sizes="96x96" href="../common/favicon-96x96.png">
    <link rel="stylesheet" href="../common/book.css"/>
</head>
<body>
    <div book-folder="pansiya-panas-jathaka" style="width: 100%; max-width: 800pt; margin: 0pt auto; height: 100%; display: flex; flex-flow: column; align-content: center;">
        <div class="content">
  <nav class="top"><a class="button" href="../index.html"><i class="material-icons">home</i></a><i class="material-icons">navigate_next</i><a class="button" href="index.html#3-93"><i class="material-icons">toc</i>පන්සිය පණස් ජාතකය</a><i class="material-icons">navigate_next</i><a class="button" href="3.html">ජාතක කථා</a></nav>
  <div class="heading-bar">
    <h2>93. ලෝමහංස ජාතකය</h2><i class="material-icons star-icon undefined" data-bookmark="{&quot;ids&quot;:[3,93],&quot;headings&quot;:[&quot;ජාතක කථා&quot;,&quot;93. ලෝමහංස ජාතකය&quot;],&quot;book&quot;:{&quot;name&quot;:&quot;පන්සිය පණස් ජාතකය&quot;,&quot;folder&quot;:&quot;pansiya-panas-jathaka&quot;}}">star_outline</i><i class="material-icons share-icon" file-name="3-93.html">share</i>
  </div>
  <div class="subhead">සුනක්ඛත්තගේ දෝෂාරෝපණය</div>
  <p>තවද එක් කලෙක තුන්ලොවට නායක වූ තිලෝගුරු බුදුරජාණන් වහන්සේ විශාලා මහනුවර ඇසුරු කොට පාටිකාරාම නම් වූ විහාරයෙහි වැඩවසන සේක්, සුනක්ඛත්ත නම් වූ නිගණ්ඨ පරිබ්‍රාජකයා අරභයා මේ ජාතකය වදාළ සේක.</p>
  <p>ඒ කෙසේද යත්;</p>
  <p>එක් කලෙක සුනක්ඛත්ත නම් නිගණ්ඨ පරිබ්‍රාජක තෙමේ බුදුරජාණන් වහන්සේට උපස්ථායකව බුදුන්ගේ පාත්‍ර සිවුරු ගෙන බුදුන් හා සමඟ ඇවිදින්නේය. කොරක්ඛත්තිය නම් නිගණ්ඨයාගේ බණ අසනු කැමති වූයේ, දසබලධාරී වූ සර්වඥයන් වහන්සේගේ පාත්‍ර සිවුරු එතුමන්ට පාවා දී, කොරක්ඛත්තිය නම් නිවටා නිසා වාසය කරන්නේය. ඔහු මියගොස් කාලකංජා නම් වූ අසුර යෝනියෙහි උපන් කල්හි, තමාගේ තපස් හැර ගිහි බවට ගොස් මෙසේ කියමින් ඇවිදින්නේය.</p>
  <p>“ශ්‍රමණ භවත් ගෞතමයන් කෙරෙහි ධ්‍යාන විමොක්ෂාදි වූ උත්තරී මනුෂ්‍ය ධර්මයක් නම් නැත. ක්ලේශ ප්‍රහාණය කරන්නා වූ ඥාන දර්ශන විශේෂයකුත් නැත. තර්කයෙන් මඩනා ලදුව ශ්‍රමණ භවත් ගෞතමයෝ ධර්මය කියන්නාහ. විමසීම අනුව ධර්ම දේශනාව කරන්නාහ. ආචාරී කෙනෙකුන් නැතිව ස්වයං බුද්ධියෙන්ම සිතාගෙන කියන්නාහ. යමෙකුට ධර්ම දේශනා කෙරෙත් නම් ඒ ධර්මය වූ පරිද්දෙන් පිළිපදිනා වූ සත්වයන්ට නරකාදී සතර අපාය දුකින් ගැළවීම පිණිස නොවන්නේය” යි විශාලා මහනුවර තුන් පවුර ඇතුළෙහි සර්වඥයන් වහන්සේගේ නුගුණ බොහෝ දෙනාට කියමින් ඇවිදින්නේය.</p>
  <div class="subhead">බුදුරජාණන් වහන්සේගේ පිළිතුර</div>
  <p>එකල්හි ආයුෂ්මත් වූ සැරියුත් මහ තෙරුන් වහන්සේ පිඬු සිඟා වඩිනා සේක්, බුදුන්ගේ අගුණ කියන්නා වූ සුනක්ඛත්ත නම් නිගණ්ඨ පරිබ්‍රාජකයාගේ බස් අසා, පසුබත් ආහාර කෘත්‍යයෙන් වැළකී සේක. ඒ කාරණය භාග්‍යවත් වූ බුදුරජාණන් වහන්සේට දැන්වූ සේක.</p>
  <p>සැරියුත් මහ තෙරුන් වහන්සේ ද වදාළ බස් අසා බුදුහු වදාරන සේක්, “එම්බල ශාරිපුත්‍ර ස්ථවිරය, සුනක්ඛත්ත නම් වූ ඒ තුච්ඡ පුරුෂ තෙමේ ක්‍රෝධ බහුල වූ ස්වරූප ඇත්තේය. මාගේ ධර්මය නිර්වාණගාමී නොවන්නේයයි තමන්ගේ ක්‍රෝධ බහුල භාවයෙන්ම කියන්නේය. ඒ සුනක්ඛත්ත තෙමේ නොදැන එලෙස කියන නමුත් මාගේ ගුණ කීවාම වන්නේය. තවද ඒ තුච්ඡ වූ පුරුෂ තෙමේ මාගේ ගුණ නොදන්නෝ නොවෙති.”</p>
  <p>“එම්බල ශාරිපුත්‍ර ස්ථවිරය, ෂට් අභිඥාවෝද මා කෙරෙහි ලා පිහිටියාහ. එසේ හෙයින් මේ මාගේ උත්තරී මනුෂ්‍ය ධර්මය වන්නේය. තවද ශාරිපුත්‍ර ස්ථවිරය, දසබල චතුර්වෛශාරද්‍යාදී විශාරද ඥානයද මා කෙරෙහි ඇත. එසේ හෙයින් මේ ද මාගේ උත්තරී මනුෂ්‍ය ධර්මය නම් වන්නේය. අණ්ඩජ, ජලාබුජ, සංසේදජ, ඕපපාතික යන පරිච්ඡේද ඥානය ද මා කෙරෙහි ඇත. දිව්‍ය ගති, මනුෂ්‍ය ගති, ප්‍රේත ගති, අසුර ගති, තිරිසන් ගති සංඛ්‍යාත වූ පඤ්ච ගතියම පිරිසිඳ දන්නා නුවණ ද මා කෙරෙහි ඇත. එසේ හෙයින් මේ ද මාගේ උත්තරී මනුෂ්‍ය ධර්මය නම් වන්නේය.”</p>
  <p>“මෙසේ යථෝක්ත වූ උත්තරී මනුෂ්‍ය ධර්ම ගුණයෙන් යුක්ත වූ මට යම් පුද්ගලයෙක් දානාදී වූ උතුරු මිනිස් දම් මා කෙරෙහි නැතැයි කියන්නේ වී නම්, එසේ තමා ගත්තා වූ දුර්ලබ්ධි නොහැර සිටින්නේ වී නම්, තමා විසින් වරදවා ගත්තා වූ දුර්ලබ්ධිය හේතු කොට ගෙන අත අල්වාගෙන නරකයෙහි ඇර සිටුවාක් මෙන් වන්නේය. එසේ තමන් වහන්සේ කෙරෙහි විද්‍යාමාන වූ උත්තරී මනුෂ්‍ය ධර්මයෙහි ගුණ වදාරා, එම්බල ශාරිපුත්‍ර ස්ථවිරය, ඒ සුනක්ඛත්ත නම් පරිබ්‍රාජක තෙමේ කොරක්ඛත්තිය නම් නිවටාගේ ධර්මය අසා ඔහුගේ දුෂ්කර ක්‍රියාවට ප්‍රසන්නව ඔහුගේ කූට තපස්හි විශ්වාසී වූයේ මාගේ ගුණ ගන්නට ඒ තෙමේ අයෝග්‍යය” යි වදාරා;</p>
  <p>“එම්බල ශාරිපුත්‍ර ස්ථවිරය, මම මේ භද්‍රකල්පයට ඒකානූවන කපින් මත්තෙහි සසරෙහි සැරිසරන්නෙම් ‘මේ අචල වූ ව්‍රතයෙහි හරයක් ඇද්දෝ හෝ’ යි බාහිරයන්ගේ මිච්ඡා තපස් විමසන්නෙම්, චතුරංගයෙන් යුක්ත වූ බඹසරවස් රකින්නෙම්, අචල ව්‍රත සමාදානය කෙරෙමින් වාසය කරන්නෙමි. අවවලතයට (අචේලක ව්‍රතයට) සුදුසු වූ සීල සංරක්ෂණය කරන්නෙම් වේදැයි සියලු තපස්වීවරයන්ට අග්‍ර වූ පරම තපස්වීව වාසය කෙරෙමි. රූක්ෂ ප්‍රතිපත්තිය පුරන්නෙම් ද අතිශයින් විශිෂ්ඨ වූ රූක්ෂ ප්‍රතිපත්ති පුරන්නෙම් වීමි. පාපයෙහි ලජ්ජා ඇතිව වසන්නේ මුත් උත්කෘෂ්ට පාපභීරුක වූයෙම් ජනවෘත ස්ථානයෙහිලා වාසය කරන්නේ මුත් උත්කෘෂ්ට ජන විවික්ත වාසයෙන් වසන්නේ නම් වීමි” යි වදාරා නිශ්ශබ්දව වැඩ උන්සේක.</p>
  <div class="subhead">අතීත කථාව: දුෂ්කර තපස් සිරිත</div>
  <p>එකල්හි අනඳ මහ තෙරුන් වහන්සේ විසින් ආරාධිත වූ බුදුහු ඉකුත් වත් ගෙනහැර දක්වා වදාළ සේක.</p>
  <p>ඒ කෙසේද යතහොත්;</p>
  <p>යටගිය දවස මේ භද්‍ර කල්පයට ඒකානූවන කපින් මත්තෙහි එක්තරා කපෙක්හි පුරන ලද පාරමිතා ධර්මයන් ඇති මහ බෝසතාණෝ බුදු සස්නෙන් පිටත් බාහ්‍ය ශාසනයෙහි ‘තපස් රක්ෂා කෙරෙමියි’ ආජීවක ප්‍රව්‍රජ්‍යාවෙන් පැවිදිව ගෙන, අචේලක පරිබ්‍රාජකව ගෙන තපස් රක්ෂා කරන්නාහුය. සියලඟින් රජස් දැලි උසුලන්නාහ. හුදකලාව වාසය කරන්නාහ. මිනිසුන් දැක භයපත්ව මුවන් පරිද්දෙන් වනයට වදිනාහ.</p>
  <p>මහා විකෘත භෝජනයෙන් සන්තුෂ්ට වන්නාහ. වසුන්, ලාපු ආදිය අනුභව කරන්නාහ. නොපමාව තපස් රක්ෂා කරන පිණිස මහ වනයෙහි හුදකලාව වාසය කරන්නාහ. බොල් පිණිබාන සමයෙහි බොල් පිණි ද අධික වූ සුළඟ ද පවත්නා සමයෙහි ද, මෙබඳු අන්තරාෂ්ටක අකාල වන ප්‍රදේශයෙන් නික්ම අබවස්හි වාසය කොට ඉරු නැගි කල්හි මහවනයට වදිනාහුය. ඒ බෝධිසත්වයන් වහන්සේ යම්සේ රාත්‍රියෙහි අබවස ඉඳ බොල් පින්නෙහි තෙමුනාහු වෙද්ද, දිවා භාගයෙහිත් වනයට වැඩ වන ලැහැබින් වෑහෙන පිණි බින්දුවෙන් තෙමෙන ලද ශරීර ඇතිව දහවල් ශරීර පීඩාවෙන් දුක් විඳිනා වූ ග්‍රීෂ්ම ඍතුවෙහි ද දවල් අබවස්හි වාසය කෙරෙමින් ලවන ප්‍රදේශයෙන් නික්ම අබවස්හි වාසය කොට ඉර නැගි කල මහවනයට වදිනාහුය.</p>
  <div class="image-placeholder" data-prompt="Masterpiece, Full screen, Full bleed, Edge to edge, Pristine Ancient South Asian painting style, Vibrant colors, high quality, sharp focus. The Bodhisatta sitting in deep meditation in a dense, ancient forest clearing during a time of extreme weather. Golden skin, white robes, top knot. He looks calm but enduring immense hardship. The environment shows a contrast of elements; perhaps mist or dew indicating cold, or intense sunlight indicating heat. The forest is thick with ancient trees and vines. Light filters through leaves illuminating his composed figure amidst the severe conditions.">
    <img src="../jathaka-images/104_img_1.jpeg" class="story-image" alt="Story Illustration">
    <span class="img-label">මහ වනයෙහි හුදකලාව දුෂ්කර තපස් රකින බෝධිසත්වයන් වහන්සේ</span>
  </div>
  <p>ඒ බෝධිසත්වයෝ යම්සේ රාත්‍රියෙහි අබවස ඉඳ බොල් පින්නෙහි තෙමුනාහු වේද, දිවා භාගයෙහිත් වනයට වැද වන ලැහැබෙන් වෑහෙන පිණි බින්දුවෙන් තෙමෙන ලද ශරීර ඇතිව රෑ දාවල් සීත පීඩාවෙන් දුක් විඳිනාහු, ග්‍රීෂ්ම ඍතුවෙහි දාවල අබවස වාසය කෙරෙමින් රාත්‍රියෙහි වන ලැහැබටම වදිනාහුය. ඒ බෝධිසත්වයෝ යම්සේ දිවා භාගයෙහි අබවසෙහි අව්වෙහි වාසය කළාහු ද, රාත්‍රියෙහි එපරිද්දෙන් පවන් නැති වන ලැහැබ පීඩාවට පැමිණෙන්නාහුය.</p>
  <div class="subhead">සත්‍ය අවබෝධය සහ පුනර්භවය</div>
  <p>එකල්හි බෝධිසත්වයන්ගේ ශරීරයෙන් ග්‍රීෂ්ම කාලයෙහි නිවාසස්ථානයෙහිලා ඉඳීම හේතුකොටගෙන සියලු ශරීරයෙන් ස්වේද ජල ධාරාව වෑහෙන්නේය’ යි මෙබඳු දුෂ්ප්‍රතිපත්තීන් බඹලොව පිළිවෙතට සිතා පිළිවෙත් පුරන්නෝ බොහෝ කලක් මා විසින් මෙසේ අචේල ව්‍රත සමාදාන කොට වාසය කරන ලදී.</p>
  <p>එසේ වාසය කරන්නා වූ බෝධිසත්වයන්ට ආයු කෙළවර නරකයෙහි උපදින්ට සුදුසු ගති නිමිත්ත දැක, ‘මෙතෙක් කල් මුළුල්ලෙහි මා කරන ලද ව්‍රත සමාදානය ව්‍යර්ථව ගියේ වනැයි’ සිතා එකෙණෙහිම තමන් ගත් මිථ්‍යා දෘෂ්ටිය අතහැර සම්‍යක් දෘෂ්ටියෙහි පිහිටාගෙන චුති ප්‍රතිසන්ධි වශයෙන් තව්තිසා භවනයෙහි උපන්නාහුය යි ශාස්තෘ වූ බුදුරජාණන් වහන්සේ මේ ජාතක ධර්ම දේශනාව මෙපරිද්දෙන් ගෙනහැර දක්වා වදාරා පූර්වාපර සන්ධි ගළපා වදාළ සේක.</p>
  <p>“එසමයෙහි අචේල ව්‍රත සමාදානය කොට එහි දෝෂ දැක සම්‍යක් ප්‍රතිපත්තියෙහි පිහිටා ස්වර්ගයෙහි උපන්නෙම් දැන් සර්වඥපද ප්‍රාප්ත වූ මම්ම වේදැ” යි තමන් වහන්සේ දක්වා වදාළ සේකි.</p>
  <nav class="bottom"><a class="button prev" href="3-92.html"><i class="material-icons">arrow_back</i>92. විශ්වාසභෝජන ජාතකය</a><a class="button next" href="3-94.html">94. මහාසුදස්සන ජාතකය <i class="material-icons">arrow_forward</i></a></nav>
</div>
    </div>
    <div id="toast"></div>
    <script src="../common/jquery-3.4.1.min.js"></script>
    <script src="../common/clipboard.min.js"></script>
    <script src="../common/book.js"></script>
</body>
</html>