<!DOCTYPE html>
<html>
<head>
    <meta charset="UTF-8">
    <title>62. අන්ධභූත ජාතකය - පන්සිය පණස් ජාතකය</title>
    <meta name="description" content="පන්සිය පණස් ජාතකය - වේරගොඩ අමරමෝලි හිමි">
    <meta property="og:type" content="article">
    <meta property="og:title" content="62. අන්ධභූත ජාතකය - පන්සිය පණස් ජාතකය"> <!--For facebook link previews -->
    <meta property="og:image" content="https://pitaka.lk/books/common/og-books-500x300.png">
    <meta property="og:image:type" content="image/png">
    <meta property="og:image:width" content="500">
    <meta property="og:image:height" content="300">
    <meta name="viewport" content="width=device-width, initial-scale=1">
    <meta name="apple-mobile-web-app-capable" content="yes">
    <meta name="mobile-web-app-capable" content="yes">
    <link rel="icon" type="image/png" sizes="96x96" href="../common/favicon-96x96.png">
    <link rel="stylesheet" href="../common/book.css"/>
</head>
<body>
    <div book-folder="pansiya-panas-jathaka" style="width: 100%; max-width: 800pt; margin: 0pt auto; height: 100%; display: flex; flex-flow: column; align-content: center;">
        <div class="content">
  <nav class="top"><a class="button" href="../index.html"><i class="material-icons">home</i></a><i class="material-icons">navigate_next</i><a class="button" href="index.html#3-62"><i class="material-icons">toc</i>පන්සිය පණස් ජාතකය</a><i class="material-icons">navigate_next</i><a class="button" href="3.html">ජාතක කථා</a></nav>
  <div class="heading-bar">
    <h2>62. අන්ධභූත ජාතකය</h2><i class="material-icons star-icon undefined" data-bookmark="{&quot;ids&quot;:[3,62],&quot;headings&quot;:[&quot;ජාතක කථා&quot;,&quot;62. අන්ධභූත ජාතකය&quot;],&quot;book&quot;:{&quot;name&quot;:&quot;පන්සිය පණස් ජාතකය&quot;,&quot;folder&quot;:&quot;pansiya-panas-jathaka&quot;}}">star_outline</i><i class="material-icons share-icon" file-name="3-62.html">share</i>
  </div>
  <p>තවද එක් සමයෙක්හි සර්ව සත්වොත්තම වූ තිලෝගුරු බුදුරජාණන් වහන්සේ දෙව්රම් වෙහෙර වැඩ වසන සේක්, පැවිදි දිවිය ගැන කළකිරුණු එක් භික්ෂුවක් අරභයා මේ ජාතකය වදාළ සේක. සර්වඥයන් වහන්සේ ඒ භික්ෂුවට, “සැබෑද? මහණ, තෝ කළකිරීමට පත් වූයෙහිදැ?” යි විමසා වදාළ සේක. “සැබෑව ස්වාමීනි!” යි කී කල්හි, “මහණ, ස්ත්‍රීහු නම් රැකිය නොහැක්කාහුය. පෙර නුවණැත්තෝ ස්ත්‍රියක ගර්භයෙහි පටන් රක්නාහු රැකගත නොහැකි වූවෝම වේදැ” යි වදාරා ඉකුත්වත් දක්වා වදාළ සේක.</p>
  <div class="subhead">බ්‍රහ්මදත්ත රජු සහ පුරෝහිතගේ දාදු ක්‍රීඩාව</div>
  <p>යටගිය දවස බරණැස් නුවර බ්‍රහ්මදත්ත නම් රජ කෙනෙකුන් රාජ්‍යය කරණ කල්හි, පුරණ ලද බෝධිසම්භාර ඇති අප මහ බෝසතාණෝ ඒ රජුගේ අග මෙහෙසුන් බිසවුන් කුස පිළිසිඳ ගෙන, වැඩිවිය පැමිණ, සියලු ශිල්පයෙහි නිපුනත්වයට පැමිණ, පිය රජුගේ ඇවෑමෙන් රාජ්‍යයෙහි පිහිටා දැහැමෙන් රාජ්‍යය කරන්නාහුය. ඒ බෝධිසත්ත්වයෝ පුරෝහිත බ්‍රාහ්මණයා හා සමග දූ කෙළනාහුය (දාදු ක්‍රීඩා කරන්නාහුය). කෙළෙමින් හිඳ මෙසේ ගායනා කළහ:</p>
  <div class="gatha">
    <p>“සබ්බා නදී වඞ්කගතී, සබ්බෙ කට්ඨමයා වනා;</p>
    <p>සබ්බිත්ථියො කරෙ පාපං, ලභමානෙ නිවාතකෙ”ති.</p>
  </div>
  <p>යන මේ දූත ගීතිකාව කියමින් රිදී පෝරුවෙහි රන් දාදු කැට දමන්නාහුය. (මෙහි අදහස නම්: සියලු නදී වක ගැසූ ගමන් ඇත්තේය; සියලු වනාන්තර දරමය වෙති; අවස්ථාවක් හා රහස් තැනක් ලැබුණු විට සියලු ස්ත්‍රීහු පාපය කරති යන්නයි). මෙසේ කෙළෙනා වූ ඒ රජතුමා නිරන්තරයෙන් දිනති. පුරෝහිතයා පරදින්නේය. ඒ පුරෝහිත බ්‍රාහ්මණයා ක්‍රමයෙන් තමාගේ ගෙයි සම්පත් නිමවන්නට පටන් ගත් කල්හි මෙසේ සිතුවේය.</p>
  <p>“මෙසේ නිරතුරුව පැරදීම ඇති කල්හි මාගේ මේ ගෙයි සියලු ධනය ක්ෂය වන්නේය. පුරුෂාන්තරයට නොගියා වූ (වෙනත් පිරිමියෙකු ඇසුරු නොකළ) එක් ස්ත්‍රියක සොයා ගෙයි වාසය කරවන්නෙමි” යි සිතීය. තවද ඔහුට මෙසේ වූ සිතිවිල්ලෙක් විය. “අන් පුරුෂයකු දුටුවාවූ ස්ත්‍රියක රැකීම කළ නොහැකිය. මවු කුසෙහි පටන් එක් ස්ත්‍රියක රැක, ඈ වැඩිවිය පැමිණි කල්හි මගේ වසඟයෙහි තබා, එක් පුරුෂයෙක් හටම (මටම) නියත කොට, තර කොට රැකවල් ලවා, රජතුමාණන් වහන්සේගෙන් වස්තුව දිනා ගත්තෙම් වී නම් යහපතැ” යි සිතීය.</p>
  <div class="subhead">රහසිගතව ස්ත්‍රියක් ඇති දැඩි කිරීම</div>
  <p>ඒ බ්‍රාහ්මණ තෙමේත් අගපසඟ ලකුණු දැනීමෙහි සමර්ථය. ඉක්බිත්තෙන් ඒ තෙමේ දුප්පත් වූ ගර්භිණී ස්ත්‍රියක දැක, දුවක වදන්නීය යි දැන, ඈ කැඳවා සමීපයට ගෙන්වා ගෙන වැටුප් වියදම් දී ඇගේ ගෙහිම වස්වා, දරුවා වැදූ කල්හි ඈට වස්තු දී පිටත් කර යැවීය. ඒ කුමාරිකාව අන් පුරුෂයෙකුට දැකීමට ඉඩ නොදී, ස්ත්‍රීන් අතටම දී පෝෂණය කරවා, වැඩිවිය පැමිණි කල්හි ඒ කුමාරිකාව තමා වසඟයෙහි තබා ගත්තේය.</p>
  <p>යම් පමණ කලෙකින් ඒ කුමාරිකාව වැඩේ නම් ඒ තාක් කල් මුළුල්ලෙහි ඔහු රජතුමා හා සමග දූ නොකෙළියේය. ඒ ස්ත්‍රිය තමා වසඟයෙහි තබා පසුව, “මහ රජතුමාණන් වහන්ස, දූ කෙළිමු” යි කීයේය. රජතුමා, “යහපතැ” යි කියා පළමු පරිද්දෙන්ම දූ කෙළියාහුය.</p>
  <p>පුරෝහිත බ්‍රාහ්මණයා රජතුමා ගායනා කොට දාදු කැට දමන කල්හි, “මාගේ ස්ත්‍රිය හැර ගායනා කළ මැනව” යි කීවේය. එතැන් පටන් පුරෝහිත බ්‍රාහ්මණයා දිනන්නේය, රජතුමා පරදිනේය. බෝධිසත්ත්වයෝ, “මොහුගේ ගෙයි පතිව්‍රතා ධර්මය රක්ෂා කරන්නා වූ එක් ස්ත්‍රියක් විය යුතුයි” යි පරීක්ෂා කරණ තැනැත්තෝ ඇති බව දැන, “ඇගේ පතිව්‍රතා ධර්ම සංඛ්‍යාත වූ සීලය බිඳුවමි” යි සිතා එක් ධූර්තයෙකු (සල්ලාලයෙකු) කැඳවා ගෙන්වා ගෙන, “පුරෝහිතයන්ගේ ස්ත්‍රියගේ පතිව්‍රතා ධර්මය බිඳ දමන්නට පුළුවන්දැ?” යි ඇසූහ. “පුළුවන ස්වාමීනි,” යි කී කල්හි ඉක්බිත්තෙන් රජතුමා ඔහුට වස්තු දී, “එසේ වී නම් වහා ඒ කාර්යය නිම කරව” යි කියා ඒ ධූර්තයා යැවීය.</p>
  <div class="subhead">ධූර්තයාගේ උපාය</div>
  <p>ඒ ධූර්ත තෙමේ රජතුමා සමීපයෙන් වස්තු රැගෙන, සුවඳ කුඩු, කපුරු, තකුල් ආදී වූ සුවඳ බඩු ගෙන, ඒ පුරෝහිත බ්‍රාහ්මණයාගේ ගෙට නුදුරු තැන සියළු සුවඳ බඩුයෙන් වෙළඳ සැලක් (සල්පිලක්) සැදුවේය. පුරෝහිත බ්‍රාහ්මණයාගේත් ගෙය සත් මාලක් සත් දොරටුවක් ඇත්තේය. හැම දොරටු වලම ස්ත්‍රීන්ගෙන් රැකවල් යොදා ඇත. පුරෝහිත බ්‍රාහ්මණයා හැර අන් පුරුෂයෙක් ගෙට ඇතුළු වීමට අසමර්ථ වන්නේය. කසල දමන්නාවූ පෙට්ටියත් බලා පරීක්ෂා කොටම ඇතුල් ගෙට ගන්නාහුය. ඒ මාණවිකාව පුරෝහිතයාම දන්නේය, අන් පුරුෂයෙක් නොදකින්නේය. එකල ඒ ගෙයි ස්ත්‍රියගේ එක් පරිවාරිකා ස්ත්‍රියක් සුවඳ මල් ආදියට මිළ රැගෙන යන්නී එම ධූර්තයාගේ සල්පිල සමීපයෙන් ගියාය.</p>
  <p>එකල ඒ ධූර්තයා, “මෝ තොමෝ පතිව්‍රතා ධර්මය රක්ෂා කරන්නා වූ ස්ත්‍රියගේ පරිවාරිකා ස්ත්‍රියෙකැ” යි නිසැකවම දැන, එක් දවසක් ඒ පරිචාරිකා ස්ත්‍රිය එන බව දැකලාම සල්පිලින් නැගී සිට ගොස් ඈ පාමුල වැටී, හී දෑතින් දෙපය තර කොට අල්වාගෙන, “මෑණියෙනි, මෙතෙක් කල් මුළුල්ලෙහි කොයි ගියෝ දැ?” යි කියා ඇඬුවේය. එකල අවශේෂ වූ ඔහුට සහාය වූ ධූර්තයොත් එක් පසෙක සිට, “අත පය මුව සටහනිනුත්, ගමනාගමන ආදී වූ ආකල්පයෙනුත් මෑණියන් හා පුතණුවෝ එක වගේමය” යි කීවාහුය. ඒ ස්ත්‍රිය ඒ ඒ බොහෝ දෙනා මෙසේ කියන්නට පටන් ගත් කල්හි තොමෝ ද එය විශ්වාස කොට, “මේ මාගේ පුත්‍රයෙක් වන්නේය” යි සිතා තොමෝත් අඬන්නට පටන් ගත්තාය. ඔහු දෙදෙනාම අඬා වැලප ඔවුනොවුන් වැළඳ ගත්තාහුය.</p>
  <p>ඉක්බිත්තෙන් ඒ ධූර්ත තෙම, “මෑණියෙනි, දැන් තෙපි කොයි යවු දැ?” යි ඇසුවේය. පරිවාරිකා ස්ත්‍රිය කියන්නී, “කින්නරාංගනාවකගේ විලස බඳුවූ විලාස ඇති, රූපයෙන් අග්‍රප්‍රාප්ත වූ පුරෝහිත බ්‍රාහ්මණයාණන්ගේ ළදරු ස්ත්‍රියට උපස්ථාන කෙරෙමින් වෙසෙමි” යි කිවුවාය. “දැන් මෑණියෙනි, කොයි යවුදැයි?” යි ධූර්තයා විචාළේය. “ඒ කුමාරිකාවන්ට සුවඳ මල් ආදිය ගන්නා පිණිස යෙමි” යි කී කල්හි, “මෑණියෙනි, අනික් තැනකට යාමෙන් ප්‍රයෝජන කිම්ද? මෙතැන් සිට මා සමීපයෙන්ම සුවඳ මල් ගෙන යව” යි කියා මිළ නොගෙන බොහෝ බුලත්, තකුල්, කපුරු ආදිය හා නොයෙක් සුවඳ මල් ආදිය දුන්නේය.</p>
  <div class="subhead">බමුණු බිරිඳ මුළා කිරීම</div>
  <p>ඒ සුවඳ මල් ආදිය රැගෙන පරිචාරිකා ස්ත්‍රිය ගෙට ආ කල්හි මාණවිකා තොමෝ බොහෝ සුවඳ මල් ආදිය දැක, “කිමෙක්ද? මෑණියෙනි, අද අපගේ බමුණාණෝ අප කෙරෙහි ප්‍රසන්න වූදැ?” යි ඇසුවාය. “කවර කාරණයකින් මෙසේ කියන සේක් දැ?” යි පරිචාරිකා ස්ත්‍රිය කී කල්හි, “මේ සුවඳ මල් ආදිය බොහෝ නිසා දැකය” යි කිවුවාය. එකල පරිවාරිකා ස්ත්‍රිය කියන්නී, “පුරෝහිතයාණන් වහන්සේ සුවඳ මල් ආදියට බොහෝ මිළ නොදුන් සේක. මා විසින් වනාහි මේ සුවඳ මල් ආදිය මාගේ පුතණුවන් සමීපයෙන් ගෙනෙන ලදැ” යි කීවාය.</p>
  <p>මෙසේ කියා එතැන් පටන් බමුණාණන් දුන් මිළ තොමෝ රැගෙන, ඒ ධූර්තයාගෙන්ම සුවඳ මල් ආදිය ගෙනෙන්නීය. ඒ ධූර්තයා කීප දවසක් ගිය කල ගිලන් ආකාරයක් දක්වා වැතිර සිටියේය. ඒ පරිචාරිකා ස්ත්‍රී තොමෝ ඔහුගේ සල්පිලට ගොස් ඒ ධූර්තයා නොදැක, “මාගේ පුතණුවෝ කොයිදැ” යි විචාළීය. ගෙයි මනුෂ්‍යයෝ කියන්නෝ, “තොපගේ පුතණුවන් ඇඟට අසනීපයක් බලවත්ය” යි කිවුවාය. එබස් ඇසූ පරිවාරිකා ස්ත්‍රිය ඔහු වැතිර සිටි තැනට ගොස් හිඳ පිට පිරිමදින්නී, “පුත තොපට අසනීපය කුමක්දැ?” යි විචාළීය. හෙතෙම මුවෙන් නොබැණ වැතිර සිටියේය. “පුත කතා නොකරන්නට කාරණා කිම දැ?” යි විචාළ කල්හි, “මෑණියෙනි, මියෙතත් තොපට කියන්ට නොපිළිවනැ” යි කීය.</p>
  <p>“මට නොකියා පුත කවුරුන්ට කියව්ද?” යි කී කල්හි, “මෑණියෙනි, මට අනික් අසනීපයක් නැත. ඒ තරුණ මාණවිකාවගේ වර්ණ සෞන්දර්‍ය්‍ය අසා ඇය කෙරෙහි ඇලුණු සිත් ඇත්තෙක් වීමි. ඒ මාණවිකාව ලැබුණේ නම් ජීවිතය රැකෙයි. නොලැබුණේ නම් මෙතැන්හිම මියන්නෙම් වේදැ” යි කීවේය. පරිචාරිකා ස්ත්‍රිය කියන්නී, “පුත මට ඒ භාරය, තෙපි ඒ මාණවිකාව නිසා සිතිවිලි නොකරව” යි කියා ඔහු සනසා, බොහෝ සුවඳ ආදිය ගෙන මාණවිකාව සමීපයට ගොස් කියන්නී, “මෑණියෙනි, මාගේ පුත්‍රයා මාගෙන් තොපගේ ගුණ අසා ඇලුණා වූ සිත් ඇති විය. කුමක් කටයුතු දැ?” යි කීවාය. “ඉදින් කැඳවා ගෙන එන්නට සමර්ථයෝ වී නම් අපගෙන් ඊට බාධාවක් කවරේදැ?” යි මාණවිකාව කීවාය.</p>
  <p>පරිචාරිකා ස්ත්‍රිය මාණවිකාවගේ බස් අසා එතැන් පටන් ඒ ගෙයි කොන් කොන්වලින් බොහෝ කසල එක්කොට මල් ගෙනෙන පෙට්ටියේ ලාගෙන යන්නී, පෙට්ටිය පරීක්ෂා කරණ වේලෙහි රැකවල් සිටි ස්ත්‍රියගේ හිසට දමන්නීය. ඒ රැකවල් සිටි ස්ත්‍රිය ඇඟට කසල දැමීමෙන් පිළිකුල්ව ඉවත් වන්නීය. ඒ පරිචාරිකා ස්ත්‍රී තොමෝ මෙම ක්‍රමයෙන් යමක් යමක් කිසිවක් කීවා නම්, ඒ ඒ ස්ත්‍රිය ඉසමත්තට කසල දමන්නීය. එතැන් පටන් පරිවාරිකා ස්ත්‍රිය යමක් ඇතුළෙන් ගෙනාවත්, පිටතින් ඇතුළට ගෙනාවත් කිසි ස්ත්‍රියක් ඒ ගෙනෙන දෙය පරීක්ෂා කරන්නට උත්සාහ නොකරන්නීය.</p>
  <div class="subhead">රහසිගත පෙම් සබඳතාව සහ අන්ධභූත උපක්‍රමය</div>
  <p>එකල්හි ඒ ස්ත්‍රිය ධූර්තයා මල් ගෙනෙන පැස ඇතුළේ ලාගෙන මාණවිකා සමීපයට ගෙන ගියාය. ධූර්තයා මාණවිකාවගේ ශීල භෙදය (ශීලය බිඳීම) කොට එක් දවසක් ප්‍රාසාදයෙහි විසූයේය. පුරෝහිත බ්‍රාහ්මණයා ගෙන් බැහැර ගිය කල්හි දෙදෙනම අභිරමණය කෙරෙති. ඔහු ආ කල්හි ධූර්තයා සැඟවෙන්නේය. ඉක්බිත්තෙන් ඒ මාණවිකා තොමෝ එක් දෙදවසක් ගිය කල්හි, “පුරුෂය තොප දැන් යන්ට වටනේය” යි කීවාය. එබස් ඇසූ ධූර්තයා කියන්නේ, “මම බමුණාණන්ට පහරක් ගසා යනු කැමැත්තෙමි” කීය. මාණවිකා තොමෝ, “එසේ වී නම් එය සිදුවනු ඇත” යි ධූර්තයා සඟවා හිඳුවා, බමුණා ගෙට ආ කල්හි මෙසේ කීවාය:</p>
  <p>“ස්වාමීනි, මම නුඹ වහන්සේ වීණා ගායනා කරණ කල්හි නටනු කැමැත්තෙමි” යි කීවාය. “යහපත සොඳුර, නටව” යි කියා බමුණා වීණා ගායනා කරන්ට පටන් ගත්තේය. එකල මාණවිකා කියන්නී, “නුඹ වහන්සේ බලා සිටියදී නටන්නට ලජ්ජා ඇත්තෙමි. එසේ හෙයින් නුඹ වහන්සේගේ මූණ කඩකින් වසා බැඳ නටමි” යි කීවාය. එබස් ඇසූ බමුණා, “ඉදින් තෙපි ලජ්ජා වවු නම් එසේ කරව” යි කීය.</p>
  <p>එකෙණෙහි මාණවිකා ඝන වූ වස්ත්‍රයක් ගෙන ඒ බමුණාගේ ඇස් දෙක වසා මුහුණ බැන්දාය. මුහුණු කඩින් මුහුණ බඳවාගෙන වීණා ගායනා කරන්ට පටන් ගත් කල්හි, ඒ මාණවිකා තොමෝ මඳ වේලාවක් නටා, “ස්වාමිනි, මම නුඹ වහන්සේගේ හිසට එක්විටක් ඇන පියන්නට කැමැත්තෙමි” යි කීවාය. ස්ත්‍රිය කෙරෙහි ලොල් වූ බමුණා කිසි කාරණයක් නොදැන, “පැහැර පිය” යි කීය. එකෙණෙහි මාණවිකා ධූර්තයාට ඉඟි කළාය.</p>
  <p>ධූර්ත තෙමේ සෙමෙන් සෙමෙන් අවුත් බමුණාගේ පිටිපස්සෙහි සිට ඉස වැලමිටින් ඇන්නේය. එකෙණෙහි ඇස් පිටතට පැන යන්නාක් මෙන් විය. හිස ගැටක් පැන නැංගේය. ඒ බමුණා වේදනාවෙන් පීඩිතව, “තිගේ අත මෙසේ ගෙනෙව” යි කීය. මාණවිකා තමාගේ අත ඔසවා බමුණාගේ අත් මත්තෙහි තැබුවාය. බමුණා කියන්නේ, “තිගේ අත මොලොකය; පහර වූ කලී ඉතා තදය” යි කීය. ධූර්තයා බමුණාට ඇන සැඟවුනේය. මාණවිකා ඔහු සැඟවී ගිය කල්හි බමුණා මුහුණින් වස්ත්‍රය මුදා හැර, තෙල් ගෙනවිත් හිස ගැට නැඟුණු තැන ගා මැඩ සුවපත් කළාය. බමුණාගෙන් බැහැර ගිය කල්හි නැවත ඒ පරිවාරිකා ස්ත්‍රිය ධූර්තයා පැසෙහි ලාගෙන පිටත් කළාය.</p>
  <div class="image-placeholder" data-prompt="Masterpiece, Ancient South Asian painting style, No Frame, No Cracks, No Fading, high quality, sharp focus. Action: A sneaky rogue stands behind a seated Brahmin and strikes his head hard with his elbow. Character Description: The Brahmin is seated on a cushioned floor, wearing white robes, holding a Veena (musical instrument), and his eyes are completely covered with a thick cloth blindfold. He looks in pain. The rogue is a muscular man with bare chest, wearing a dhoti. A beautiful young woman in dancing attire stands nearby, watching. Environment: Inside an ancient luxurious palace room with pillars and intricate decorations. Lighting/Mood: Dramatic lighting focusing on the strike, shadows creating a sense of secrecy and deception.">
    <img src="../jathaka-images/71_img_1.jpeg" class="story-image" alt="Story Illustration">
    <span class="img-label">[බමුණාගේ දෑස් බැඳ වීණාව වාදනය කරවද්දී ධූර්තයා විසින් හිසට පහර දීම]</span>
  </div>
  <div class="subhead">සත්‍යය හෙළි කිරීම සහ සත්‍ය ක්‍රියාව</div>
  <p>ඉක්බිත්තෙන් ඒ ධූර්තයා රජතුමා සමීපයට ගොස් ඒ සියලු පුවත් කීවේය. රජතුමා තමන්ට සේවයට ආවා වූ පුරෝහිත බ්‍රාහ්මණයා දැක, “බමුණාණෙනි, දූ කෙළිමෝදැ?” යි ඇසුවේය. “යහපත, රජ්ජුරුවන් වහන්සැ” යි කී කල්හි රජතුමා දූත ශාලාව සරහා පළමු පරිද්දෙන්ම දූත ගීතිකාවන් කියා පස ඇට (දාදු) දැමුවේය. බමුණා මාණවිකාවගේ තපස් බිඳී ගිය බව නොදැන, “මාගේ මාණවිකාව හැර ගායනා කළ මැනවැ” යි කීය. මෙසේ කියන්නාවූ බමුණා පරාජය කළේය.</p>
  <p>එකල්හි රජතුමා ධූර්තයාගෙන් තමා මාණවිකාවගේ පුවත් අසා දත් හෙයින් කියන්නෝ, “බමුණ, මාණවිකාව ගැන සඳහන් කිරීමට කුමට කියයිද? තාගේ මාණවිකාවගේ තපස් බිඳී ගියේය. තෝ ස්ත්‍රියක ගර්භයෙහි පටන් රැක ගත් තැනක රැකවල් ලා රැකගතහැකි යයි සිතුවෙහිය. ස්ත්‍රීන් නම් බඩ ඇතුළේ ලාගෙන ඇවිද්දත් රක්නට නොපිළිවන. මේ ලෝකයෙහි එක පුරුෂයකුම පතා පතිව්‍රතා ධර්මය රක්ෂා කරන්නා වූ ස්ත්‍රියක් නැත. තාගේ මාණවිකාව නටනු කැමැත්තෙමි කියා, වීණා ගායනා කරන්නා වූ තාගේ මුහුණ වස්ත්‍රයකින් වසා බැඳ, තමාගේ චෞර පුරුෂයා (හොර සැමියා) ලවා තාගේ හිසට වැලමිටින් අන්නවා යැවුවාය. දැන් තෝ දූ කෙළිමින් හිඳ ‘මාගේ ස්ත්‍රිය තබා දූත ගීතිකාව ගායනා කළ මැනවැ’ යි කුමක් පිණිස කියන්නෙහි දැ?” යි මෙසේ මහ බෝසතාණෝ බමුණාට ධර්ම දේශනා කළෝය.</p>
  <p>එකල්හි බමුණා බොධිසත්ත්වයන්ගේ ධර්ම දේශනාව අසා ගෙට ගොස් ඒ මාණවිකාවට කියන්නේ, “තී විසින් මෙබඳු පාප කර්මයක් කරණ ලදදැ?” යි කීය. “ස්වාමීනි, ඒ කීවෝ කවුරුද? එවැන්නක් නොකෙළෙමි. මම මා අතින් ඇන්නෙමි; අනික් නුඹ වහන්සේගේ හිසට ගැසූ කෙනෙක් නැත. ඉදින් නුඹ වහන්සේ මා කී දේ නොඅදහන සේක් වී නම්, මම නුඹ වහන්සේ හැර අන් පුරුෂයකුගේ මා අත ඇල්ලීම් පමණකුත් නොදනිමි යි සත්‍ය ක්‍රියා කොට, ගිනිවැද නුඹ වහන්සේ අදහවමි” යි කීවාය.</p>
  <p>බමුණා එබස් අසා, “එසේ වී නම් සිදුවන්නට හරින්නෙමි” යි මහත් වූ දර ගොඩක් කරවා ගිනි දල්වා ඒ ස්ත්‍රිය කැඳවා කියන්නේ, “ඉදින් තමා අදහනු කැමැත්තේ වී නම් මේ ගින්නට පැනපියව” යි කීය. මාණවිකාව තමාගේ පරිචාරිකා ස්ත්‍රියට උගන්වන්නී, “මෑණියෙනි, තොපගේ පුතණුවන් එතනට ගොස් මා ගිනිවදනා වේලෙහි අත අල්වා ගන්නන්ට කියව” යි පළමුකොටම උගන්වා තිබුණාය. ඒ පරිචාරිකා ස්ත්‍රී ගොස් ධූර්තයාට ඒ පුවත් ඒ පරිද්දෙන්ම කීවාය. එබස් ඇසූ ධූර්තයා අවුත් පිරිස මැද සිටියේය.</p>
  <p>ඒ මාණවිකා බමුණා වංචා කරණු කැමැතිව මහජනයා මධ්‍යයෙහි සිට කියන්නී, “බමුණාණෙනි, තොප හැර අන් පුරුෂයකුගේ මා අත ඇල්ලීම් පමණකුත් නොදනිමි යි මේ සත්‍ය ක්‍රියාවෙන් මේ ගිනි මා නොදව” යි කියා ගිනි වදින්ට පටන් ගත්තාය. එකෙණෙහි ධූර්තයා කියන්නේ, “පින්වත්නි, පුරෝහිත බ්‍රාහ්මණයාණන්ගේ කටයුතු දැන් බලව, මෙබඳු වූ ස්ත්‍රියක් ගිනි වැද මරවති” කියා ගොස් මාණවිකාව අතින් අල්වා ගත්තේය.</p>
  <p>ඕ තොමෝ ධූර්තයාගේ අත ගසා දමා පුරෝහිතයාට කියන්නී, “ස්වාමීනි, මා සත්‍ය ක්‍රියාව බිඳී ගියේය. එසේ හෙයින් මා ගිනි වදින්ට නිර්භීතව නොපිළිවනැ” යි කීවාය. “කවර කාරණයකින්දැ?” යි බමුණා කී කල්හි, “අද මා විසින් අන් පුරුෂයකු මා අත ඇල්ලීම් පමණකුත් නොදනිමියි මෙසේ සත්‍ය ක්‍රියා කරණ ලදී. දැන් වූ කලී මේ පුරුෂයා අවුත් මාගේ අත අල්වා ගත්තේය. එසේ හෙයින් මා ගිනිවදින්නට නොපිළිවනැ” යි කීවාය. එබස් ඇසූ බමුණා, “මෑ විසින් මා වංචා කරණ ලද්දෙමි” යි දැන ගෙන් නෙරපුවේය.</p>
  <div class="subhead">නිගමනය</div>
  <p>එසේ හෙයින් මේ ලෝකයෙහි ස්ත්‍රීහු නම් මෙසේ වූ අධර්මයෙන් සමන්විතයෝය. කොපමණ වූ පාපයක් කොටත් තමන්ගේ පුරුෂයන්ට වංචා කරණු කැමතිව, “මම මෙබන්දක් නොකෙළෙමි” කියා දවස මුළුල්ලෙහිත් දිවුරුම් (සපථ) කෙරෙත් නම්, නොයෙක් වංචා ප්‍රයෝගයෙන්ම දිවුරුම් දී විශ්වාසය ඇති කරවන්නාහුය.</p>
  <p>ශාස්තෘ වූ බුදුරජාණන් වහන්සේ මෙසේ, “ස්ත්‍රීහු නම් රැක බලා ගත නොහැකි සත්ත්ව කෙනෙකැ” යි මේ ධර්ම දේශනාව ගෙනහැර දක්වා වදාරා චතුරාර්ය සත්‍යය ප්‍රකාශ කොට වදාළ සේක. චතුස්සත්‍යය ධර්ම දේශනාවගේ කෙළවර උකටලී වූ භික්ෂූන් වහන්සේ සෝවාන් ඵලයෙහි පිහිටි සේක. සර්වඥයන් වහන්සේ පූර්වාපර සන්ධි ගළපා මේ අන්ධභූත ජාතකය නිමවා වදාළ සේක.</p>
  <p>“එසමයෙහි බරණැස් රජ්ජුරුවෝ නම් තිලෝගුරු සම්‍යක් සම්බුදුරජ වූ මම වේදැ” යි තමන් වහන්සේ දක්වා වදාළ සේක.</p>
  <nav class="bottom"><a class="button prev" href="3-61.html"><i class="material-icons">arrow_back</i>61. අසාතමන්ත්‍ර ජාතකය</a><a class="button next" href="3-63.html">63. තක්ක ජාතකය <i class="material-icons">arrow_forward</i></a></nav>
</div>
    </div>
    <div id="toast"></div>
    <script src="../common/jquery-3.4.1.min.js"></script>
    <script src="../common/clipboard.min.js"></script>
    <script src="../common/book.js"></script>
</body>
</html>