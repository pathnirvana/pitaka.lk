 සකචින්තනිය වග්ග. 
# සකචින්තනිය ථෙරාපදානය.
 
# ඎෂීන් විසින් සෙව්නා ලද, අල්ප ශබ්ද ඇති, කැළඹිළි රහිත වනයක් දැක, දෙව් මිනිසුන්ගේ පූජාවන් පිළිගන්නාවූ, බුදුරජාණන් වහන්සේ උදෙසා වැලි (වලින්) සෑයක් කොට, නොයෙක් මල් විසිරවීමි. නිර්මිත බුදුරජුන් ඉදිරියෙහි මෙන් මම (එම සෑයට) වැන්දෙමි.
#
# ´´(එම පිණින්) සිය කටයුතුවල යෙදුන මම සත් රුවණින් යුත් රටෙහි අධිපති රජ වීමි. ස්ථූප පූජාවෙහි මේ විපාකයයි.
# ´´මින් එකානූවන කපෙහි (සෑයට) යම් පුෂ්ප පූජාවක් කෙළෙම්ද (ඒ හේතුවෙන්) දුගතියක් නොදනිමි. ස්තූප පූජාවෙහි මේ විපාකයයි.
# ´´මම අසූවන කපෙහි සත් රුවණින් යුත් සිව් මහ දිවයින්හි අධිපතිවූ, අනන්ත යස නම් සක්විති රජෙක් වීමි.
# ´´මේ සිව් පිළිසිඹියාවෝද, අෂ්ට විමොක්‍ෂයෝද, ෂඩභිඥාවෝද සාක්‍ෂාත් කරණ ලදී. බුදුරජාණන් වහන්සේගේ සසුනද කරණලදී. මෙහි මේ අයුරින් ආයුෂ්මත් සකචින්තනිය තෙරුන් වහන්සේ මෙම ගාථාවන් වදාළ සේක.´´ 
# 
# අවොපුප්පිය ථෙරාපදානය.
# ´´(සිඛී බුදුරජ තෙම) විහාරයෙන් නික්ම සක්මනෙහි සිට චතුස්සත්‍ය ප්‍රකාශ කරන්නේ, අමෘත පදය (නිර්‍වාණ ධර්‍මය) දේශනා කරයි.
# ´´තාදී ගුණ ඇති බුද්ධ ශ්‍රේෂ්ඨයන් වහන්සේගේ හඬ අසා නොයෙක් මල් ගෙනවුත් අහසෙහි විසිරවීමි.
# ´´විපදොත්තමයන් වහන්ස, ලෝක ජ්‍යෙෂ්ඨයන් වහන්ස, නර ශ්‍රේෂ්ඨයන් වහන්ස, එම කර්‍මය හේතුකොට ගෙන, ජය පරාජය දෙක හැර, නිශ්චල ස්ථානයට (නිවණට) පැමිණියේ වෙමි.
# ´´මින් එක් තිස්වන කපෙහි යම් මල් පූජාවක් කෙළෙම්ද, (ඒ හේතුකොට ගෙන) දුගතියක් නොදනිමි. මල් පූජාවේ මේ විපාකයයි.
# ´´මින් විසිවන කපෙහි සත් රුවණින් යුත්, මහත් බල ඇති, සුමේධ නම් සක්විති රජෙක් වීමි.
# ´´මේ සිව් පිළිසිඹියාවෝද, අෂ්ට විමොක්‍ෂයෝද, ෂඩභිඥාවෝද සාක්‍ෂාත් කරණ ලදී. බුදුරජාණන් වහන්සේගේ සසුනද කරණලදී. මෙහි මේ අයුරින් ආයුෂ්මත් අවොපුප්පිය තෙරුන් වහන්සේ මෙම ගාථාවන් වදාළ සේක.´´ 
# 
# පච්චාගමනීය ථෙරාපදානය.
# ´´මම එකල්හි සුගන්‍ධ නදී තීරයෙහි පිරිසිදු සෙවෙල් අනුභව කරන්නාවූ, පාපයන් (කිරීමෙහි) සංසුන්වූ, සක්වා ලිහිණියෙක් වීමි.
# ´´(එකල්හි) කෙළෙස් මල නැත්තාවූ, අහස් මගෙහි ගමන් කරන්නාවූ, බුදුරජුන් දිටිමි. (දැක) හොටින් සල්මලක් ගෙනවුත් (එම) විපස්සි බුදුරජාණන් වහන්සේට පිදීමි.
# ´´යමෙකුගේ ශ්‍රද්‍ධා තොමෝ තථාගතයන් වහන්සේ විෂයෙහි නිශ්චලව පිහිටියාද, එම චිත්ත ප්‍රාසාදය හේතුකොටගෙන හෙතෙම දුගතියකට නොයෙයි. (විපස්සී බුදුරජ තෙම වදාළ සේක)
# ´´ඒකාන්තයෙන් බුද්ධ ශ්‍රේෂ්ඨයන් වහන්සේගේ සමීපයට මාගේ මනා පැමිණීමක් විය. (සක්වා) ලිහිණියෙකුවූ මා විසින් මනා (කුශල) බීජයක් රෝපණය කරන ලදී.
# ´´මින් එක් අනූවන කපෙහි යම් මලක් පිදූයෙම්ද, (ඒ හේතුවෙන්) දුගතියක් නොදනිමි. පුෂ්ප පූජාවෙහි මේ විපාකයයි.
# ´´සතළොස්වන කපෙහි සුවාරුස්සන නම් මේ එකී නම් ඇති මහා බලවත්වූ සක්විති රජවරු අට දෙනෙක් වූහ.
# ´´මේ සිව් පිළිසිඹියාවෝද, අෂ්ට විමොක්‍ෂයෝද, ෂඩභිඥාවෝද සාක්‍ෂාත් කරණ ලදී. බුදුරජාණන් වහන්සේගේ සසුනද කරණලදී. මෙහි මේ අයුරින් ආයුෂ්මත් පච්චාගමනීය තෙරුන් වහන්සේ මෙම ගාථාවන් වදාළ සේක.´´ 
# 
# පරප්පසාදක ථෙරාපදානය.
# ´´ශ්‍රේෂ්ඨවූ, උතුම්වූ, වීරවූ, මහර්ෂිවූ, කෙළෙස් සතුරන් ජයගන්නා සුළුවූ, ස්වර්‍ණවර්‍ණවූ බුදුරජුන් දැක කවරෙක් (නම්) නොපහදීද?
# ´´ප්‍රමාණකළ නොහැකි හිමවත් පව්ව යම් සේද, තරණයකළ නොහැකි සාගරය යම් සේද, බුදුරජාණන් වහන්සේගේ ධ්‍යානයද එසේමය. (උන්වහන්සේ) දැක කවරෙක් නම් නොපහදීද?
# ´´ප්‍රමාණ කළ නොහැකි පෘථිවිය යම් සේද, බුදුරජාණන් වහන්සේගේ ශීලයද එසේමය. (උන්වහන්සේ) දැක කවරෙක් නම් නොපහදීද?
# ´´නොකැළඹිය හැකි සයුර යම් සේද, පමණකළ නොහැකි අහස යම් සේද, බුදුරජාණන් වහන්සේගේ කාරණයද එසේමය. (උන්වහන්සේ) දැක කවරෙක් නම් නොපහදීද?
# ´´සෙන නම්වූ බ්‍රාහ්මණ තෙමේ මේ සිව් ගයින් සිද්‍ධාර්ත්‍ථ නම් පස් මරුන් දිනූ බුද්ධ ශ්‍රේෂඨයන් වහන්සේට ස්තූතිකොට,
# ´´සිව් අනූ කපක් මුළුල්ලෙහි දුගතියක නූපන්නේය. සුගතීන්හි බොහෝවූ මනා සම්පත් අනුභව කෙළේය.
# ´´මෙයින් සිව් අනූවන කපෙහි ලෝකනායකවූ බුදුරජාණන් වහන්සේට පසසා (ඒ හේතුවෙන්) දුගතියක් නොදනිමි. පැසසීමෙහි මේ විපාකයයි.
# ´´තුදුස්වන කපෙහි සත් රුවණින් යුත් මහත් බල ඇති ´උග්ගත´ නම් සක්විති රජවරු සිව් දෙනෙක් වූහ.
# ´´මේ සිව් පිළිසිඹියාවෝද, අෂ්ට විමොක්‍ෂයෝද, ෂඩභිඥාවෝද සාක්‍ෂාත් කරණ ලදී. බුදුරජාණන් වහන්සේගේ සසුනද කරණලදී. මෙහි මේ අයුරින් ආයුෂ්මත් පරප්පසාදක තෙරුන් වහන්සේ මෙම ගාථාවන් වදාළ සේක.´´ 
# 
# භිසදායක ථෙරාපදානය.
# ´´නම්න් වෙස්සභූ නම් වූ බුදුවරයන් අතුරෙහි තෙවැන්නෙක් ( විපස්සී - සිඛී - වෙස්සභූ) විය. පුරුෂොත්තමවූ ඒ බුදුරජතෙම මහ වනයට පිවිස (එහි) විසීය.
# ´´නෙළුම්ද, නෙළුම් දඬුද ගෙන බුදුරජාණන් වහන්සේගේ සමීපයට ගියෙමි. පහන්වූයේ සියතින් එය බුදුරජාණන් වහන්සේට පිදීමි.
# ´´උතුම් නුවණැති වෙස්සභූ බුදුරජාණන් වහන්සේ විසින් තමන් වහන්සේගේ ශ්‍රී හස්තයෙන් පරාමර්‍ශනය කරන (පිරිමදින) ලද්දාවූ මම ඒ හා සමාන සැපයක් නොදනිමි. එයට වැඩි සැපයෙක් නම් කොයින්ද?
# ´´සියලු භවයෝ නසන ලදහ. මාගේ අන්තිම භවය වේ. (එකල) හස්ති රාජයෙකු වු මා විසින් කුසල් බිජුවටක් රෝපණය කරණ ලදී.
# ´´මින් තිස් එක් වන කපෙහි වූ එකල්හි යම් කර්‍මයක් කෙළෙම්ද, (ඒ හේතුවෙන්) අගතියක් නොදනිමි. නෙලුඹල දානයාගේ මේ විපාකයයි.
# ´´තෙළෙස්වන කපෙහි මහත් බල ඇති සමොධාන නම්න් මනුෂ්‍යාධිපතිවූ සොළොස් සක්විති රජ කෙනෙක් වූහ.
# ´´මේ සිව් පිළිසිඹියාවෝද, අෂ්ට විමොක්‍ෂයෝද, ෂඩභිඥාවෝද සාක්‍ෂාත් කරණ ලදී. බුදුරජාණන් වහන්සේගේ සසුනද කරණලදී. මෙහි මේ අයුරින් ආයුෂ්මත් භිසදායක තෙරුන් වහන්සේ මෙම ගාථාවන් වදාළ සේක.´´ 
#
# සුචින්තිත ථෙරාපදානය.
# ´´(මම) විශිෂ්ඨ ජන්ම ඇති කේශර සිංහරාජයෙකු වැනි ගිරිදුර්‍ගයන්හි හැසිරෙන නෙසාදයෙක් වීමි. මෘග සමූහයා මරාගෙන කඳු අතරෙහි ජීවත්වෙමි.
# ´´සර්‍වඥවූ, කථාකරන්නවුනට ශ්‍රෙෂ්ඨවූ, ඒ අත්‍ථදස්සී භාග්‍යවත් තෙම මා (පවින්) නගාසිටුවනු කැමැත්තේ උතුම් පර්‍වතයට වැඩි සේක.
# ´´පසද මෘගයෙකු මරා අනුභව කිරීමට එළඹියෙමි. එසමයෙහි භාග්‍යවත් තෙම පිඬු සිඟමින් (එතැනට) වැඩි සේක.
# ´´(එහි) උතුම් මස් ගෙන එම ශාස්තෲන් වහන්සේට දුනිමි. මහාවීරවූ බුදුරජාණන් වහන්සේ එකල්හි මාගේ (සිත) නිවමින් අනුමෝදනා කළ සේක.
# ´´මම එම චිත්තප්‍රසාදයෙන් (යුතුව) ගිරිදුර්‍ගයට පිවිසියෙමි. ප්‍රීතිය උපදවා (මම) එහි කළුරිය කෙළෙමි.
# ´´මෙම මස් දන කරණකොට ගෙනද, චිත්ත ප්‍රණිධීන් (ප්‍රාර්ත්‍ථනාවන්) කරණකොට ගෙනද එක් දහස් පන්සියවන කපෙහි දෙව්ලොවෙහි සිත් අලවා විසීමි.

# ´´අවෂෙශ කල්පයන්හිද මා විසින් කුසල් රැස් කරණ ලදී. මම මාගේ දානයෙන්ද, බුදු ගුණ සිහි කිරීමෙන්ද, අටතිස්වන කපෙහි දීඝායු නම් වූ රජවරු අටදෙනෙක් වූහ. මින් කල්ප සදහසකින් පෙර වරුණ නම්න් දෙව් රජ කෙනෙක් වූහ.
#
# ´´මේ සිව් පිළිසිඹියාවෝද, අෂ්ට විමොක්‍ෂයෝද, ෂඩභිඥාවෝද සාක්‍ෂාත් කරණ ලදී. බුදුරජාණන් වහන්සේගේ සසුනද කරණලදී. මෙහි මේ අයුරින් ආයුෂ්මත් සුචින්තිත තෙරුන් වහන්සේ මෙම ගාථාවන් වදාළ සේක.´´ 
#
# වත්‍ථදායක ථෙරාපදානය.
# ´´(මම) පක්‍ෂි යෝනියෙහි උපන්නේ ගුරුළනට අධිපතිවූ ගුරුළු රජෙක් වීමි. එකල්හි බැහැරකළ කෙළෙස් රජස් ඇති ගන්‍ධමාදන පර්‍වතයට වඩින්නාවූ බුදුරජාණන් වහන්සේ දුටිමි.
# ´´(දැක) ගුරුළු වෙස් හැර මානවක වෙසක් දැරීමි. තාදී ගුණ ඇති, විපදෝත්තමවූ බුදුරජාණන් වහන්සේට මා විසින් එක් වස්ත්‍රයක් දෙන ලදී.
# ´´ලෝකයෙහි අසහාය නායකවූ බුදුරජ තෙම ඒ වස්ත්‍රය පිළිගෙන අහසෙහි සිටියේ මෙම ගාථාවන් දෙසූ සේක.
# ´´මේ වස්ත්‍ර දානය කරණකොට ගෙනද, චිත්ත ප්‍රණිධීන් කරණකොට ගෙනද ගුරුළු බව අත්හැර දෙව්ලොව සිත් අලවා වාසය කරන්නේය.
# ´´ලෝක ජ්‍යෙෂ්ඨවූ, නරශ්‍රේෂ්ඨවූ අත්‍ථදස්සී භාග්‍යවත් තෙම වස්ත්‍ර දානයට පසසා, උතුරු දිගට මුහුණලා වැඩි සේක.
# ´´භවයෙහි උපදින කල්හි මට වස්ත්‍ර සම්පත් (ඇති) වේ. අහසෙහි වියනක් ඇති වේ. වස්ත්‍ර දානයාගේ මේ විපාකයයි.
# ´´සතිස්වන කපෙහි මනුෂ්‍යාධිපතිවූ, මහත් බල ඇති, ´´අරුණක´´ නම් ඇති සක්විති රජවරුන් සත් දෙනෙක් වූහ.
# ´´මේ සිව් පිළිසිඹියාවෝද, අෂ්ට විමොක්‍ෂයෝද, ෂඩභිඥාවෝද සාක්‍ෂාත් කරණ ලදී. බුදුරජාණන් වහන්සේගේ සසුනද කරණලදී. මෙහි මේ අයුරින් ආයුෂ්මත් වත්‍ථදායක තෙරුන් වහන්සේ මෙම ගාථාවන් වදාළ සේක.´´ 
#
# අම්බදායක ථෙරාපදානය.
# ´´(හිමවත්) පර්‍වතාන්තරයෙහි වැඩහුන් අනෝමදස්සි බුදුරජතෙම අප්‍රමාණවූ (සත්ත්‍ව) ලෝකයෙහි උපධි විරහිත කොට මෛත්‍රීය පැතිරවූ සේක.
# ´´එකල්හි මම එම උතුම් හිමවත් පව්වෙහි වඳුරෙක් වීමි. අලාමකවූ, අපමණ ගුණ ඇති (උන්වහන්සේ) දැක (ඒ) බුදුරජුන් කෙරෙහි සිත පැහැදවීමි.
# ´´එකල්හි හිමවතට නුදුරු තන්හි පලගත් ආම්‍ර ඵලයෝ (අඹ) වුහ. ඉන් අඹ ගෙඩියක් මී වදයක් සහිතව ගෙන බුදුරජාණන් වහන්සේට දුනිමි.

# ´´අනොමදස්සී බුදුරජාණන් වහන්සේ මට ඒ (මේ අදහස) ප්‍රකාශ කළ සේක. (කෙබඳු අදහසක්ද යත්?) ´´මේ මීවද දානයෙන්ද, අඹ දානයෙන්ද, යන දෙකින් (මේ තෙම) සත් පණස් කපක් මුළුල්ලෙහි දෙව්ලොව සිත් අලවා වසන්නේය. සෙසු කල්පයන්හි (දිව්‍ය-මනුෂ්‍ය දෙගතියෙහි) මිශ්‍ර වශයෙන් සැරිසරන්නේය.
#
# ´´පිරිසිදු නුවණින් පව්කම් ගෙවා දුගතියකට නොගොස් කෙළෙස් දවන්නේය´´ කියායි.
# ´´මහර්ෂීන් වහන්සේ විසින් මම උත්තමවූ දමනයෙන් (රහත් බැවින්) දමනය කරණ ලදුයේ වෙමි. ජය පරාජය දෙක හැර නිශ්චල ස්ථානයට (නිවණට) පැමිණියේ වෙමි.
# ´´සත් දහස් සත්සිය වන කපෙහි මහත් බල ඇති අම්බට්ඨ නම් වූ ඒ තුදුස් සක්විති රජවරු වූහ.
# ´´මේ සිව් පිළිසිඹියාවෝද, අෂ්ට විමොක්‍ෂයෝද, ෂඩභිඥාවෝද සාක්‍ෂාත් කරණ ලදී. බුදුරජාණන් වහන්සේගේ සසුනද කරණලදී. මෙහි මේ අයුරින් ආයුෂ්මත් අම්බදායක තෙරුන් වහන්සේ මෙම ගාථාවන් වදාළ සේක.´´ 
#
# සුමන ථෙරාපදානය.
# ´´මම එකල්හි නම්න් සුමණ නම් මල්කරුවෙක් වීමි. (ඒ මම) කෙළෙස් රජස් රහිත, ලෝකයාගේ පූජාවන් පිළිගන්නාවූ නොහොත් පූජාවනට ගෙයක් වැනිවූ ´´සිඛී´´ නම් බුදුරජාණන් වහන්සේ දුටිමි.
# ´´දෝතින් උතුම් සමන් මල් (මිටක්) ගෙන සිඛී බුදුරජාණන් වහන්සේට පිදීමි.

# ´´මෙම මල් පූජාව කරණකොට ගෙනද, චිත්තප්‍රණිධීන් (ප්‍රාර්ත්‍ථනාවන්) කරණකොට ගෙනද දුගතියක් නොදනිමි. පුෂ්ප පූජාවෙහි මේ විපාකයයි.
#
# ´´විස්වන කපෙහි මහත් යසස් ඇති, සත් රුවණින් යුත් සක්විති රජවරු සිව් දෙනෙක් වුහ.
# ´´මේ සිව් පිළිසිඹියාවෝද, අෂ්ට විමොක්‍ෂයෝද, ෂඩභිඥාවෝද සාක්‍ෂාත් කරණ ලදී. බුදුරජාණන් වහන්සේගේ සසුනද කරණලදී. මෙහි මේ අයුරින් ආයුෂ්මත් සුමන තෙරුන් වහන්සේ මෙම ගාථාවන් වදාළ සේක.´´ 
# 
# පුප්ඵචඞ්ඝොටිය ථෙරාපදානය.
# ´´උත්තම ජන්මවත් අභීත ස්වභාවය ඇති කේශර සිංහ රාජයෙකු මෙන්ද, පක්‍ෂීන් අතුරෙහි ශ්‍රේෂ්ඨවූ ගුරුළෙකු මෙන්ද, උතුම් ව්‍යාඝ්‍රයෙකු මෙන්ද,

# ´´කෙළෙස් රහිතවූ, පසු මරුන් දිනුවාවූ, ශ්‍රමණයනට අග්‍රවූ, භික්‍ෂු සංඝයා පරිවරා හුන් තිලොවට පිළිසරණවූ සිඛී බුදුරජාණන් වහන්සේට උතුම් කටුකරඬු මල් ගොටුවක තබා, ගොටුවද සමග පිදීමි.
#
# ´´විපදෝත්තමවූ, නරශ්‍රේෂ්ඨ බුදුරජාණන් වහන්සේ කෙරෙහි එම චිත්ත ප්‍රසාදය කරණකොටගෙන ජය-පරාජය දෙකම හැර නිශ්චල ස්ථානයට (නිවණට) පැමිණියේ වෙමි.
# ´´මින් තිස්වන කපෙහිවූ එකල්හි යම් කර්‍මයක් කෙළෙම්ද, (ඒ හේතුවෙන්) දුගතියක් නොදනිමි. බුද්ධපූජාවෙහි මේ විපාකයයි.
# ´´තිස් කපක් සම්පූර්‍ණවූ කල්හි සත්රුවණින් යුත් දේවභූති නම් සක්විති රජවරු පස් දෙනෙක් වූහ.
# ´´මේ සිව් පිළිසිඹියාවෝද, අෂ්ට විමොක්‍ෂයෝද, ෂඩභිඥාවෝද සාක්‍ෂාත් කරණ ලදී. බුදුරජාණන් වහන්සේගේ සසුනද කරණලදී. මෙහි මේ අයුරින් ආයුෂ්මත් පුප්ඵචඞ්ගොටිය තෙරුන් වහන්සේ මෙම ගාථාවන් වදාළ සේක.´´ 
# 
#
#