 පංසුකූල වග්ග.   
# පංසුකූල සඤ්ඤක ථෙරාපදානය.
# ´´සියල්ල තෙමේම දත් අග්‍ර පුද්ගලවූ තිසස නම් බුදුවරයෙක් තෙම විය. (එම) සර්‍වඥ තෙම පවුල් (පාංශුකූල) සිවුරු තබා විහාරයට පිවිසිසේක.
# ´´මම නවන ලද දුන්න ගෙන අහර පිණිස (වනයෙහි) හැසිරෙන්නෙමි. කඩුව ගෙන මම වනයට පිවිසියෙමි.
# ´´එකල්හි එහිදී ගසක් මුදුනෙහි එල්වන ලද පවුල් සිවුර දිකීමි. (දැක) දුන්න එහිම තබා සිරසෙහි ඇඳිලි බැඳ,
# ´´මම පහන් සිත් ඇත්තේ, සොම්නස්වූයේ, මහත්වූ ප්‍රීතියෙන් බුද්ධ ශ්‍රේෂ්ඨයන් සිහිකොට පංශුකූල චීවරයට වැන්දෙමි.
# ´´මම මින් දෙයානූවන කපෙහි පසුල් සිවුරට වැන්දෙම්ද, (ඒ හේතුවෙන්) දුගතියක් නොදනිමි. වන්දනාවෙහි මේ විපාකයයි.
# ´´මාගේ ක්ලේශයෝ දවන ලදහ. සියළු භවයෝ නසන ලදහ. ඇතෙකු මෙන් බැඳුම් සිඳ, ආශ්‍රව රහිතව වෙසෙමි.
# ´´ඒකාන්තයෙන් බුද්ධශ්‍රේෂ්ඨයන් වහන්සේගේ සමීපයට මාගේ පැමිණීමක් විය. පමුණුවන ලද ත්‍රිවිද්‍යා ඇත්තෝය. බුදුරජාණන් වහන්සේගේ සසුන කරන ලදී. 
#
#මෙහි මේ අයුරින් ආයුෂ්මත් පංසුකූල සඤ්ඤක තෙරුන් වහන්සේ මෙම ගාථාවන් වදාළ සේක. 
# 
# බුද්ධ සඤ්ඤක ථෙරාපදානය.
# ´´(මම) ලක්‍ෂණ ශාස්ත්‍ර ඉතිහාසයෙහිද, නිඝණ්ඩු සහිතවූ කවීන්ට හිත ක්‍රියා කල්ප විකල්ප නම්වූ කෙටුභ ශාස්ත්‍රයෙහිද, ත්‍රිවේදයෙහිද පරතෙරට ගිය මන්ත්‍ර හදාරන්නාවූ මන්ත්‍රධරයෙක් වීමි.
# ´´එකල්හි ගඟ සැඩ පහරක් මෙන් මාගේ සමීපයට ශිෂ්‍යයෝ එති. දිවා රෑ දෙක්හි අනලස්වූයේ ඔහුනට මම මන්ත්‍ර හදාරවමි.
# ´´එකෙණෙහි සිද්‍ධාර්ත්‍ථ නම් සම්බුදුරජතෙමේ ලොව පහළවිය. (මොහ නමැති) ගනඳුර නසා ඥානාලෝකය පැවැත්වූහ.
# ´´මාගේ එක්තරා ශිෂ්‍යයෙක් විය. හෙතෙම මාගේ සෙසු සිසුනට මෙය කීය. එකල්හි ඔවුහු මෙය අසා මට සැළකළාහුය. (කෙසේදයත්?)
# ´´සර්‍වඥවූ, ලෝකනායකවූ බුදුරජතෙම ලොව පහළවිය. ජනතෙමේ උන්වහන්සේට අනුවර්‍තනය වේ. අපට ලාභයක් නොවන්නේය (කියායි.)
# ´´මහත් යශස් ඇති, පසැස් ඇත්තාවූ බුදුවරයෝ (දිව්‍ය බ්‍රහ්මාදී කිසිවෙකුන්ගේ උපදේශ හේතු විරහිතව) ලොව පහළවන්නෝ වෙති. ලෝකනායකවූ (එම) බුද්ධ ශ්‍රේෂ්ඨයන් වහන්සේ දකින්නෙම් නම් ඉතා යෙහෙකැයි (මම සිතීමි.)
# ´´(සිතා) මාගේ අඳුන්දිවි සමද, වැහැරි සිවුරුද, පැන්කෙණ්ඩියද ගෙන, අසපුවෙන් නික්ම, සිසුනට ඇමතීමි.
# ´´දිඹුල් ගස්වල මල් මෙන්ද, සඳෙහි සාවා මෙන්ද, කපුටාගේ කිරි මෙන්ද බුදුවරයෝ දුර්ලභයහ.
# ´´(දැන් එම) බුදුරජතෙම ලොව උපන්නේය. මිනිසත්බවද දුලබය. මෙම (බුදේ‍ධාත්පාදය - මිනිසත්බව යන) දෙකම ඇතිකල්හි සද්‍ධර්‍මශ්‍රවණය අතිශයින් දුර්ලභය.
# ´´බුදුරජතෙම ලොව උපන්නේය. පින්වතුනි, (අපි) අපගේ ඇස ලබමු. එව්, (අපි) සියල්ලෝම සම්බුදුරජුන්ගේ සමීපයට යන්නෙමු.
# ´´එකල්හි සියල්ලෝ කමඩලා (පැන්කෙණ්ඩි) දරන්නාහු, කුර සහිත අඳුන් දිවි සම් හඳින්නාහු, දළ මඩුළු බරින් බර වූවාහු වනයෙන් නික්මුනාහුය.
# ´´වියද්ඩු පමණ දුර බලන්නාහු, උත්තමාර්ත්‍ථයවූ නිවන සොයන්නාහු, ඇලුම් දොස් නැත්තාහු, නිර්භය කෙශර සිංහයන් වැනි වූවාහුය.
# ´´ස්වල්පකෘත්‍ය ඇත්තාහු, ලොල් නොවූවාහු, ප්‍රඥා ඇත්තාහු, සන්හුන් පැවතුම් ඇත්තාහු, පිණ්ඩචරියාවෙහි හැසිරෙන්නාහු ඔවුහු බුද්ධශ්‍රේෂ්ඨයන් වහන්සේ සමීපයට එළඹුනාහුය.
# ´´(එසේ එළඹෙන කල්හි) යොදුන් එකහමාරක් ශෙෂව (ඉතිරිව) ඇති කල්හි මාගේ (ශරීරයෙහි) ව්‍යාධියක් හටගත්තේය. බුද්ධශ්‍රේෂ්ඨයන් වහන්සේ සිහිපත්කොට එහිදී මම කළුරිය කෙළේ වෙමි.
# ´´මින් සිව් අනූවන කපෙහිවූ එකල්හි (යම්) බුද්ධ සංඥාවක් ලැබූයෙම්ද, (ඒ හේතුවෙන්) දුගතියක් නොදනිමි. බුද්ධ සංඥාවෙහි මේ විපාකයයි.
# ´´මාගේ ක්ලේශයෝ දවන ලදහ. සියළු භවයෝ නසන ලදහ. ඇතෙකු මෙන් බැඳුම් සිඳ, ආශ්‍රව රහිතව වෙසෙමි.
# ´´ඒකාන්තයෙන් බුද්ධශ්‍රේෂ්ඨයන් වහන්සේගේ සමීපයට මාගේ පැමිණීමක් විය. පමුණුවන ලද ත්‍රිවිද්‍යා ඇත්තෝය. බුදුරජාණන් වහන්සේගේ සසුන කරන ලදී. 
#
#මෙහි මේ අයුරින් ආයුෂ්මත් බුද්ධ සඤ්ඤක තෙරුන් වහන්සේ මෙම ගාථාවන් වදාළ සේක. 
# 
# භිසදායක ථෙරාපදානය.
# ´´මම එකල්හි නොයෙක් හස්තීන් විසින් සෙව්නා ලද පොකුණකට බැස, සාදුක හේතුකොට ගෙන එහි නෙළුඹල උදුරමි.
# ´´එසමයෙහි රතුවන් සිවුරු දරන්නාවූ, භාග්‍යවත්වූ පදුමුත්තර නම්වූ බුදුරජතෙම අහස්මගෙහි වඩිති.
# ´´එකල්හි පසුල් සිවුරු කම්පා කරන්නේ මම (එම) ශබ්දය ඇසීමි. උඩ බලන්නාවූ මම ලෝකනායකවූ බුදුරජුන් දුටුවෙමි.

# ´´(මම) එහිම සිටියේ බුදුරජුන්ගෙන් (මෙසේ) ඉල්ලීමි. මාගේ නෙළුඹල සහිතවූ මීද, කිරිද, ගිතෙල්ද, නෙළුඹු දැලිද, පසැස් ඇත්තාවූ බුදුරජතෙම පිළිගණීවා´´ ඉක්බිති මහත් යශස් ඇති කාරුණීකවූ ශාස්තෘතෙම අහසින් බැස,
#
# ´´පසැස් ඇති සර්‍වඥතෙම මාගේ භික්‍ෂාව අනුකම්පාවෙන් පිළිගත් සේක. බුදුරජතෙම (එය) පිළිගෙන මට අනුමෝදන් කළහ. (කෙසේදයත්?)
# ´´මහ පින් ඇතියාණන් වහන්ස, සුව ඇත්තේ වන්න. ඔබගේ ගතිය සමෘද්‍ධ වේවා. මෙම නෙළුඹල දන කරණකොටගෙන මහත් සැප ලබම්වා.´´
# ´´පදුමුත්තර නම් බුදුරජතෙමේ මෙය වදාරා, භික්‍ෂාව ගෙන පස්මරුන් දිනූ සර්‍වඥ තෙමේ අහසින් වැඩි සේක.
# ´´ඉක්බිති නෙළුඹල ගෙන මාගේ අසපුවට පැමිණයෙමි. නෙළුඹල ගසෙක්හි එල්වා මාගේ දානය සිහිපත් කෙළෙමි.
# ´´එකල්හි මහා වාතයක් නැගී වනය කම්පා කෙළේය. හෙන පපුරන කල්හි අහස ශබ්ද පැවැත්වීය.
# ´´එකල්හි සෙනක් මාගේ හිස මතුයෙහි පතිතවීය. එහි හුන් මම කළුරිය කෙළෙමි.
# ´´මම පින්කම සහ යෙදුනේ, තුෂිත දෙව්ලොවෙහි ඉපදුනෙමි. මාගේ සිරුර පතිතවිය. මම දෙව්ලොවෙහි සිත් අලවා විසීමි.
# ´´මැනවින් සරසන ලද සයාසූ දහසක් ස්ත්‍රීහු සවසද, උදෑසනද (මා) උවටැන් කෙරෙත්.
# ´´මම හැමකල්හි මිනිසත් බවට පැමිණ සුව ඇත්තේ වෙමි. මාගේ භෝගයෙහි අඩු බවක් නැත. නෙළුඹල දනෙහි මේ විපාකයයි.
# ´´ඉක්බිති තාදී ගුණ ඇති එම දේවාති දෙවියන් වහන්සේ විසින් අනුකම්පා කරන ලදී. සියළු ආශ්‍රව ක්‍ෂය විය. දැන් නැවත ඉපදීමක් නැත.
# ´´එකල්හි සියක් දහස්වන කපෙහි වූ එකල්හි යම් භික්‍ෂාවක් දුනිම්ද, (ඒ හේතුවෙන්) දුගතියක් නොදනිමි. නෙළුඹල දනෙහි මේ විපාකයයි.
# ´´මාගේ ක්ලේශයෝ දවන ලදහ. සියළු භවයෝ නසන ලදහ. ඇතෙකු මෙන් බැඳුම් සිඳ, ආශ්‍රව රහිතව වෙසෙමි.
# ´´ඒකාන්තයෙන් බුද්ධශ්‍රේෂ්ඨයන් වහන්සේගේ සමීපයට මාගේ පැමිණීමක් විය. පමුණුවන ලද ත්‍රිවිද්‍යා ඇත්තෝය. බුදුරජාණන් වහන්සේගේ සසුන කරන ලදී. 
#
#මෙහි මේ අයුරින් ආයුෂ්මත් භිසදායක තෙරුන් වහන්සේ මෙම ගාථාවන් වදාළ සේක. 
# 
# ඤාණත්‍ථවික ථෙරාපදානය.
# ´´හිමවතට දකුණෙහි මට මැනවින් කරණ ලද අසපුවක් විය. එකල්හි උත්තමාර්ත්‍ථය සොයන්නේ වනයෙහි වෙසෙමි.
# ´´මුල්වලින්ද, ඵලවලින්ද, ලාභ අලාභ දෙකින්ද, (සමව) තුටුවූයේ, මම ආචාර්‍ය්‍යයන් සොයමින් හුදකලාවම වෙසෙමි.
# ´´එකල්හි සුමෙධ නම් සම්බුදුරජතෙම ලොව පහළවූහ. (හෙතෙම) මහාජනයා (සසරින්) ගොඩලමින් චතුස්සත්‍යය ප්‍රකාශ කෙරෙති.
# ´´(මෙතෙක්කල්) මම සම්බුදුරජුන් ගැන නොඅසමි. මට කිසිවෙක් එය නොකියයි. අට මසක් ඉක්මගිය කල්හි බුදුරජුන් (ගැන) ඇසීමි.
# ´´මම ගිනි හා දර බැහැරකොට අසපුව හැමද පිරිකර කද ගෙන වනයෙන් නික්ම ගියෙමි.
# ´´එකල්හි ගම්හි හෝ, නියම් ගම්හි හෝ එක් රැයක්ව වසන්නාවූ මම පිළිවෙලින් චන්ද්‍රවතී ගඟ වෙත එළඹියෙමි.
# ´´එසමයෙහි භාග්‍යවත්වූ සුමෙධ නම් බුදුරජතෙම බොහෝ සත්ත්‍වයන් (සසරින්) ගොඩලමින් අමෘත පදය (නිවන) දෙසති.
# ´´ජන සමූහයා ඉක්මවා (ගොස්) ගුණ සයුරක්වූ ජිනෙන්‍ද්‍රයන් වැඳ, අඳුන් දිවිසම සකස්කොට, බුදුරජුන්හට ස්තූති කරමි.
# ´´ඔබ සත්ත්‍වයනට ශාස්තෘ වෙහිය. කෙතුවක්ද, ධජයක්ද, යාගසමානයෙක්ද වෙහිය. (එසේම) විපදෝත්තම තෙම පරායණයක්ද, ප්‍රතිශ්ඨාවක්ද, ප්‍රදිපයක්ද වෙහිය. 
# එක්විසිවෙනි බණවරයි. 
# ´´චතුරාර්‍ය්‍ය සත්‍යය නම්වූ දර්‍ශනයෙහි නිපුන බව ඇති, වීරවූ, ඔබ ජන සමුහයා සසරින් තරණය කෙරෙහිය. මුනීන් වහන්ස, ලෙව්හි ඔබ වහන්සේට වඩා උසස් අනික් (සත්ත්‍වයන් දුක් සයුරින්) එතර කරන්නෙක් නැත.
# ´´ඒකාන්තයෙන් මහසයුර තණ අගින් පමණ කරන්නට හැකිවන්නේ නමුදු ඔබ වහන්සේගේ සර්‍වඥතාඥානය ප්‍රමාණ කරන්නට නොහැක්කේය.
# ´´පසැස් ඇත්තාණන් වහන්ස, තරාදි පියනෙහි තබා පොලොව දැරීමට හැකිවන්නේ නමුදු ඔබවහන්සේගේ ප්‍රඥාවෙහි ප්‍රමාණයක් (කරන්නට) නොහැක්කේමය.
# ´´අහස රැහැණකින් හෝ, අඟුලෙන් මැනීමට හැකිවන්නේ නමුදු සර්‍වඥයන් වහන්ස, ඔබවහන්සේගේ සිලය පමණ කරන්නට නොහැක්කෙමි.
# ´´මහසයුරෙහි දියද, අහසද, පොළොවද යන මේවා පමණකළ හැක්කාහු නමුදු, පසැස් ඇත්තානන් වහන්ස, ඔබ පමණ කළ නොහැකි ගුණ ඇත්තේ වෙහිය.´´
# ´´මහත් යසස් ඇති සර්‍වඤයන් වහන්සේට ගාථා සයකින් (මෙසේ) ස්තූතිකොට, එකල්හි මම ඇඳිලි බැඳගෙන නිශ්ශබ්දව සිටියෙමි.
# ´´මහත්වූ ප්‍රඥාව ඇති, මනා නුවණ ඇති, යමෙකුට සුමේධයයි ලෝවැස්සෝ කියත්ද, (එම සුමෙධ බුදුරජතෙම) භික්‍ෂු සංඝයා මැද හිඳ මෙම ගාථාවන් වදාළ සේක.
# ´´යමෙක් පැහැදුනේ, සිය සිතින්ම මාගේ නුවණට පැසසීද, හේ කවරෙක්දැයි මම කියන්නෙමි. (එසේ) කියන්නාවූ මාගේ (වචනය) අසව්.
# ´´(මෙතෙම) සත් සැත්තෑ කපක් දෙව්ලොව සිත් අලවා වසන්නේය. දහස් වරක් දෙවනුව දිව්‍ය රාජ්‍යය කරන්නේය.
# ´´සියක් වර සක්විති රජ වන්නේය. (කරවනු ලබන) මහත්වූ ප්‍රදේශ රාජ්‍යය (මෙතෙකැයි) ගණන් වශයෙන් ගිණිය නොහැකිය.
# ´´මෙම කුශල ධර්‍මය හා යෙදුනේ, දෙවිවූයේ හෝ, මිනිස්වූයේ හෝ, අනූනවූ චිත්ත සංකල්ප ඇත්තේ, තියුණු නුවණ ඇත්තෙක් වන්නේය.
# ´´මින් තිස් දහස්වන කපෙහි ඔක්කාක කුලයෙහි උපදින්නාවූ, නම්න් ගෞතම නම්වූ ශාස්තෘ තෙමේ ලොව පහළ වන්නේය.
# ´´(මෙතෙම) ගිහිගෙන් නික්ම කිසිත් ධනයක් නොමැත්තකුසේ පැවිදි වන්නේය. උත්පත්තියෙන් සත් හැවිරිදි කල්හි රහත් බව ලබන්නීය.
# ´´යම් තැනක පටන්කොට තමා ගැන සිතම්ද, යම් තැනක පටන්කොට සසුනකට පැමිණියේ (පැවිදිවූයේ) වෙම්ද, මේ අතරතුර මනොඥ නොවූ සිතිවිල්ලක් ගැන නොදනිමි.
# ´´මෙම සියළු භවයෙහි හැසිර සම්පත් අනුභව කෙළෙමි. මාගේ භෝගයෙහි අඩු බවක් නැත. සර්‍වඥතාඥානයට පැසසීමෙහි මේ විපාකයයි.
# ´´මාගේ ත්‍රිවිධාග්නීහු නිවී ගියහ. සියළු භවයෝ නසන ලදහ. දැන් නැවත ඉපදීමක් නැත.
# ´´මින් තිස් දහස්වන කපෙහි (යම් එබඳු) නුවණකට පැසූයෙම්ද, (ඒ හේතුවෙන්) දුගතියක් නොදනිමි. සර්‍වඥතාඥානයට පැසසීමෙහි මේ විපාකයයි.
# ´´මාගේ ක්ලේශයෝ දවන ලදහ. සියළු භවයෝ නසන ලදහ. ඇතෙකු මෙන් බැඳුම් සිඳ, ආශ්‍රව රහිතව වෙසෙමි.
# ´´ඒකාන්තයෙන් බුද්ධශ්‍රේෂ්ඨයන් වහන්සේගේ සමීපයට මාගේ පැමිණීමක් විය. පමුණුවන ලද ත්‍රිවිද්‍යා ඇත්තෝය. බුදුරජාණන් වහන්සේගේ සසුන කරන ලදී. 
#
#මෙහි මේ අයුරින් ආයුෂ්මත් ඤාණත්‍ථවික තෙරුන් වහන්සේ මෙම ගාථාවන් වදාළ සේක. 
# 
# චන්‍දන මාලිය ථෙරාපදානය.
# ´´ප්‍රිය ස්වරූපවූ, මනරම්වූ පස්කම් ගුණ හැර, අසූ කෙලක් ධනයද හැර අනගාර්‍ය්‍ය නම්වූ සසුනෙහි පැවිදිවීමි.
# ´´මම පැවිදිව කයින් පව්කම් දුරු කෙළෙමි. වාක් දුශ්චරිතයද හැර දමා ගං ඉවුරෙහි වසමි.
# ´´හුදකළාව වසන්නාවූ මා වෙත බුද්ධ ශ්‍රේෂ්ඨ තෙමේ එළඹි සේක. බුදුරජයයි මම නොදනිමි. (එහෙත්) පිළිසඳර කථා කෙළෙමි.
# ´´මම පිළිසඳර කථා කොට නම් ගොත් විචාළෙමි. (කෙසේද යත්?) (ඔබ) දේවතාවෙක් වෙහිද, නොඑසේ නම් පුරින්‍දද නම්වූ ශක්‍රයා වෙහිද,
# ´´ඔබ කවරෙක් හෝ වෙහිද? කාගේ පුත්‍රයෙක් හෝ වෙහිද? මහා බ්‍රහ්මයා මෙහි පැමිණියේ දෝ? උදාවන හිරු මෙන් සියළු දිගුන් බබුළුවහිය.
# ´´නිදුකාණෙනි, (ඔබගේ) පාදයෙහි දහසක් දැවි ඇති චක්‍ර (ලක්‍ෂණයෝ) පෙණෙත්. ඔබ කවරෙක් හෝ වෙහිද? කවරෙකුගේ පුත්‍රයෙක් හෝ වෙහිද? එය අපි කෙසේ දැනගනිමුද?
# ´´නම් ගොත් පවසනු මැනව. මාගේ සැක දුරුකරණු මැනව.´´ ´´මම දෙවියෙක් නොවෙමි. ගාන්‍ධර්‍වයෙක්ද නොවෙමි. පුරින්‍දද නම්වූ ශක්‍රයාද නොවෙමි.
# ´´මට බ්‍රහ්මත්‍වයක්ද නැත. ඔවුනතුරෙන්ද මම උතුම්වෙමි. ඔවුන්ගේ විෂයය ඉක්මවූයේ වෙමි. කාම බන්‍ධනය ප්‍රදාලනය කෙළෙමි.
# ´´සියළු කෙළෙසුන් දවා, උතුම්වූ සම්‍යක් සම්බෝධියට පැමිණියේ වෙමි.´´ මම උන්වහන්සේගේ වචනය අසා මෙම වචනය කීමි.
# ´´මහිමුනිවූ සර්‍වඥයන් වහන්ස, ඉදින් ඔබ බුදුවූයේ වෙහි නම් වැඩ හිඳිනු මැනවි. මම ඔබට පුදන්නෙමි. ඔබ දුක් කෙළවර කරන්නේ වෙහිය.´´
# ´´මම අඳුන්දිවි සම් අතුරා ශාස්තෘන් වහන්සේට දුනිමි. භාග්‍යවත් තෙමේ ගිරි ගුහාවක සිංහයෙකු මෙන් එහි වැඩහුන් සේක.
# ´´මහා පර්‍වතයට නැග අඹ ගෙඩියක් ගතිමි. සල් කලණ මල්ද, මාහැඟි සඳුන්ද,
# ´´ඒ සියල්ල වහා ගෙන ලෝකනායකයන් වහන්සේ වෙත එළඹ එම බුදුරජුන්හට (අඹ) ඵල දී සල්මල් පිදීමි.
# ´´මම සඳුන් ආලේපකොට, පහන් සිත් ඇත්තේ, සොම්නස්වූයේ, මහත්වූ ප්‍රීතියෙන් බුදුරජාණන් වහන්සේට වැන්දෙමි.
# ´´සුමෙධ බුදුරජතෙම අඳුන්දිවි සමහි වැඩහිඳ එකල්හි මා තුටුකරමින් මාගේ කර්‍මය පැවසූහ. (කෙසේදයත්?)
# ´´ගඳ - මල් - දෙවගය සහිත මෙම අම්බඵල දානය කරණකොටගෙන දෙදහස් පන්සියවන කපෙහි දෙව්ලොවෙහි සිත් අලවා වසන්නේය.
# ´´සම්පූර්‍ණවූ චිත්ත සංකල්පනා ඇති වශවර්ති දෙවියෙක්ද වන්නේය. දෙදහස් හසියවන කපෙහි මිනිසත්බවට යන්නේය.
# ´´සිව් සයුරු හා සිව් මහ දිවයින් කෙළවරකොට ඇති, පෘථිවියට අධිපතිවූ, මහත් ඎද්‍ධි ඇති සක්විති රජෙක් වන්නේය. විශ්වකර්‍මයා විසින් මවන ලද වෙභාර නම් නගරයක්ද විය.
# ´´(එය) නොයෙක් රුවනින් සරසන ලද සියල්ල ස්වර්‍ණමයවූයේ විය. හෙතෙම මෙම ක්‍රමයෙන්ම භවයෙහි සැරිසරන්නේය.
# ´´දිව අත්බවෙහිද, යලි මිනිස්බවෙහිද යන සියළු තන්හි පුදන ලදුයේම පශ්චිම භවය පැමිණි කල්හි බ්‍රාහ්මණයෙක් වන්නේය.
# ´´ගිහිගෙන් නික්ම අනගාර්‍ය්‍ය වන්නේය. අභිඥාවන්හි පරතෙරට ගියේම ආශ්‍රව රහිතව පිරිනිවන් පාන්නේය.´´
# ´´ලෝකනායකවූ සුමේධ බුදුරජතෙම මෙය වදාරා මා බලා සිටියදීම අහස් මගෙහි (අහසින්) වැඩි සේක.
# ´´තුෂිත දිව්‍ය ලෝකයෙන් චුතව මව් කුසෙහි උපනිමි. මම යම් ගැබක වෙසෙම්ද (එකල්හි) මාගේ භොගයෙහි අඩුබවක් නැත.
# ´´මා මව් කුසෙහි පිළිසිඳගත් කල්හි මාගේ අදහසට අනුව මවට කැමතිතාක් ආහාරද පානද යන භෝජන පහළ වේ.
# ´´උත්පත්තියෙන් පස් හැවිරිදි කල්හි අනගාර්‍ය්‍ය නම්වූ සසුනෙහි පැවිදි වීමි. කෙස් කැපූ කල්හි රහත් බවට පැමිණියෙමි.
# ´´පූර්‍ව කර්‍මය පිරික්සන්නේ, මම එය අඩුවෙන් නොදුටිමි. තිස්දහස්වන කපෙහි (සිට) මාගේ කර්‍මය සිහි කෙළෙමි.
# ´´පුරුෂ ශ්‍රේෂ්ඨයන් වහන්ස, ඔබවහන්සේට නමස්කාර වේවා. පුරුෂොත්තමයන් වහන්ස, ඔබවහන්සේගේ සසුනට පැමිණ අචල පදයවූ නිවණට පැමිණියේ වෙමි.´´
# ´´තිස් දහස්වන කපෙහි යම් බුද්ධ පූජාවක් කෙළෙම්ද, (ඒ හේතුවෙන්) දුගතියක් නොදනිමි. බුද්ධ පූජාවෙහි මේ විපාකයයි.
# ´´මාගේ ක්ලේශයෝ දවන ලදහ. සියළු භවයෝ නසන ලදහ. ඇතෙකු මෙන් බැඳුම් සිඳ, ආශ්‍රව රහිතව වෙසෙමි.
# ´´ඒකාන්තයෙන් බුද්ධශ්‍රේෂ්ඨයන් වහන්සේගේ සමීපයට මාගේ පැමිණීමක් විය. පමුණුවන ලද ත්‍රිවිද්‍යා ඇත්තෝය. බුදුරජාණන් වහන්සේගේ සසුන කරන ලදී. 
#
#මෙහි මේ අයුරින් ආයුෂ්මත් චන්‍දන මාලිය තෙරුන් වහන්සේ මෙම ගාථාවන් වදාළ සේක. 
# 
# ධාතු පූජක ථෙරාපදානය.
# ´´ලෝකනායකවූ සිද්‍ධාර්ත්‍ථ බුදුරජුන් පිරිනිවි කල්හි මම මාගේ ඥාතීන් රැස්කොට ධාතු පූජාවක් කෙළෙමි.
# ´´මින් සිව් වන කපෙහි යම් ධාතු පූජාවක් කෙළෙම්ද, (ඒ හේතුවෙන්) දුගතියක් නොදනිමි. ධාතු පූජාවෙහි මේ විපාකයයි.
# ´´මාගේ ක්ලේශයෝ දවන ලදහ. සියළු භවයෝ නසන ලදහ. ඇතෙකු මෙන් බැඳුම් සිඳ, ආශ්‍රව රහිතව වෙසෙමි.
# ´´ඒකාන්තයෙන් බුද්ධශ්‍රේෂ්ඨයන් වහන්සේගේ සමීපයට මාගේ පැමිණීමක් විය. පමුණුවන ලද ත්‍රිවිද්‍යා ඇත්තෝය. බුදුරජාණන් වහන්සේගේ සසුන කරන ලදී. 
#
#මෙහි මේ අයුරින් ආයුෂ්මත් ධාතු පූජක තෙරුන් වහන්සේ මෙම ගාථාවන් වදාළ සේක. 
# 
# පුලිනුප්පාද ථෙරාපදානය.
# ´´හිමවත් පව්වෙහි දෙවල නම්වූ තවුසෙක් විය. එහි අමනුෂ්‍යයන් විසින් මවන ලද මාගේ සක්මණ විය.
# ´´එකල්හි දළමළුඩු බරින් බරවූ කමඬලා (පැන් කෙණ්ඩි) දරන්නාවූ උත්තමාර්ත්‍ථයවූ නිවන සොයන (මම) වනයෙන් නික්මුනෙමි.
# ´´එකල්හි මට අසූහාරදහසක් ශිෂ්‍යයෝ උවටැන් කළාහුය. (ඔවුහු) ස්වකීය කටයුතුවල යෙදුනාහු වනයෙහි වෙසෙත්.
# ´´අසපුවෙන් නික්ම වැලි සෑයක් කෙළෙමි. නොයෙක් මල් රැස්කොට එම සෑය පිදීමි.
# ´´මම එහි සිත පහදවා අසපුවට පිවිසියෙමි. සියළු ශිෂ්‍යයෝ රැස්ව මාගෙන් මෙම කරුණ විචාළාහුය. (කෙසේද යත්?)
# ´´ඔබ වැලියෙන් කළ සෑයක්හි යම් දෙවියෙකුට නමස්කාර කෙරෙහිද, (එම දෙවියා) අපිදු දැන ගැනීමට කැමැත්තෙමු. අප විසින් විචාරණ ලද ඔබ අපට (එය) කියනු මැනව.´´
# ´´අප විසින් මන්ත්‍ර පදයෙහි දක්වන ලද මහත් යසස් ඇති බුදුවරු වෙති. මම මහත් යශස් ඇති එම බුද්ධ ශ්‍රේෂ්ඨයන් නමදින්නෙමි.
# ´´ඒ මහාවීරවූ, සර්‍වඥවූ ලොකනායකවරයෝ කෙබඳු වෙත්ද? කෙසේවූ සටහන් ඇත්තෝ වෙත්ද? කෙසේවූ ස්වභාව ඇත්තෝ වෙත්ද? ඒ මහත් යසස් ඇත්තෝ කෙබඳු වූවෝ වෙත්ද?
# ´´බුදුවරයෝ දෙතිස් (මහපුරිස්) ලකුණු ඇත්තෝය. සතළිසක් දත් ඇත්තෝය. උන්වහන්සේලාගේ වස්සෙකුගේ බඳු ඇස් පිහාටු ඇති, ඔලිඳ ගෙඩි වැනි නේත්‍රයෝ වෙති.
# ´´ගමන් කරන්නාවූ බුදුවරයෝ විය. පමණවූම දුර බලත්. උන්වහන්සේලාගේ දණහිස් ශබ්ද නොකරයි. (අත් පා ආදී) සන්ධීන්හි ශබ්දයක් නොඇසේ.
# ´´ගමන් කරන්නාවූ බුදුවරයෝ පළමුකොට දකුණු පය ඔසවමින් (පෙරට තබමින්) යන්නාහ. මේ බුදුවරයන්ගේ ධර්‍මතාවකි.
# ´´ඒ බුදුවරයෝ කෙශර සිංහරාජයන් මෙන් නිර්භීතය. තමා උසස්කොට නොදක්වත්. ප්‍රාණීන් හෙලා නොදකිත්.
# ´´මාන - අවමාන දෙකින් මිදුනාහු සව් සතුන් කෙරෙහි සම සිත් ඇත්තෝය. බුදුවරයෝ තමා උසස්කොට නොදක්වන්නෝය. බුදුවරයන්ගේ මේ ධර්‍මතාවකි.
# ´´(ලොව) උපදින්නාවූ එම බුදුවරයෝ (විශෙෂ) ආලෝකයක් දක්වත්. හුදෙක් මෙම පෘථිවිය ආකාර සයකින් කම්පා කෙරෙත්.
# ´´මේ බුදුවරයෝ නිරයද දකිත්. (ලොව පහළවන) එකල්හි නිවීයෙයි. මහවැසි වසියි. බුදුවරයන්ගේ මේ ධර්‍මතායි.
# ´´අතුල්‍ය (අසම)වූ, මහත් යසස් ඇති, අති ශ්‍රේෂ්ඨවූ ඒ බුදුවරයෝ රූපකාය සම්පත්තියෙන් නොඉක්මවිය හැක්කේය. තථාගතවරයෝ අපමණවූ ගුණ ඇත්තෝය.
# ´´සියළු ශිෂ්‍යයෝ මාගේ වචනය ගෞරව සහිතව පිළිගත්තාහුය. (වචනයට අනුව තුටුවන) (ඔවුන්ගේ) ශක්තියවූ පමණින්, බලයවූ පමණින් එසේම පිළිපැද්දාහුය.
# ´´ස්වකීය කර්‍මාභිලාෂීවූ (ඔවුහු) මාගේ වචනය අදහන්නාහූ, බුදුබවට ගිය සිත් ඇත්තාහූ වැලි (සෑය) පුදත්.´´
# ´´එකල්හි මහත් යශස් ඇති (බෝසත්) දිව්‍යපුත්‍ර තෙමේ තුෂිත දිව්‍ය ලෝකයෙන් චුතව මව්කුසෙහි උපන්නේය. දසදහසක් ලෝදා කම්පාවිය.
# ´´මම අසපුවට නුදුරෙහි සක්මනෙහි සිටියේ වෙමි. සියළු ශිෂ්‍යයෝ රැස්ව මාගේ සමීපයට පැමිණියාහුය.
# ´´(පැමිණ) ´´පෘථිවිය ඎෂභයෙකු මෙන් නාද කෙරෙයි. සිංහයෙකු මෙන් ශබ්ද පවත්වයි. සුංසුමාර නම් ජලචර ව්‍යාල මත්ස්‍යයෙකුසේ සැළෙයි. (මින්) කවර විපාකයක් වන්නේදැ´´ යි (ඇසූහ.´
# ´´වැලි සෑය සමීපයෙහිදී (මම) යම් බුදුවරයෙකු ගැන කීයෙම්ද? ඒ භාග්‍යවත් ශාස්තෘ තෙමේ දැන් මව්කුසට එළඹියේය.
# ´´ඔවුනට ධර්‍ම කථාව කියා මහාමුනිවූ බුදුරජුන්හට පසසා සිය සිසුන් පිටත්කොට යවා මම පලඟ බැඳගතිමි.
# ´´එකාන්තයෙන්ම මාගේ (ශරීර) බලයද ක්‍ෂයවිය. බලවත් ව්‍යාධියකින් මම පෙළුනේ වෙමි. මම බුද්ධශ්‍රේෂ්ඨයන් වහන්සේ සිහිපත්කොට එහි කළුරිය කෙළේ වෙමි.
# ´´එකල්හි සියළු ශිෂ්‍යයෝ රැස්ව චිතකයක් කළාහුය. මාගේ මෘත දේහය ගෙන සෑයට නැංවූහ.
# ´´සෑය පිරිවරා හිඳ, ඇඳිලි බැඳ, සෝක හුලින් පෙඵනාහු රැස්වූ (එම) ශිෂ්‍යයෝ හැඬුවාහුය.

# ´´ඔවුන් විලාප කියමින් හඬද්දී (එම) චිතකය සමීපයට ගියෙමි. (ගොස් මෙසේ කීමි.) ´´මම තොපගේ ආචාර්‍ය්‍යයා වෙමි. ශෝක නොකරව්. මනා නුවණින් යුතුව, යහපත්වූ කටයුතුවල දිවා රෑ දෙක්හි අනලස්වූයේ උත්සාහ වඩව්. තොප විසින් (අෂ්ට දුෂ්ටක්‍ෂණ විනිර්මුක්ත බුද්ධොත්පාද) ක්‍ෂණය පිළියෙළ කර ගන්නා ලදී.
#
# ´´(මෙසේ) සිය සිසුනට අනුශාසනා කොට යලි දෙව්ලොවට ආයෙමි. මම අටළොස් කපක් දෙව්ලොව සිත් අලවා විසීමි.
# ´´මම පන්සිය වරක් සක්විති රජ වීමි. පන්සියක් වර දිව්‍ය රාජ්‍යය කෙළෙමි.
# ´´මම සෙසු කල්පයන්හි (දෙව් - මිනිස් දෙගතියෙහි) මිශ්‍ර වශයෙන් සැරි සැරීමි. (ඒ හේතුවෙන්) දුගතියක් නොදනිමි. වැලි සෑ පිදීමෙහි මේ විපාතයයි.
# ´´සඳ රැස් සහිත මසෙහි යම්සේ වෘක්‍ෂයෝ පිපෙත්ද, එසේම සුදුසු කල්හි මහර්ෂීවූ බුදුරජුන් විසින් පුබුදුවන ලදුයේ වෙමි.
# ´´යොග ක්‍ෂෙම නම්වූ නිවණ දක්වාම උසුලාගෙන යන්නාවූ මාගේ ධූරවාහක (ගව)යා වීර්‍ය්‍යයයි. ඇත් රජෙකු මෙන් බැඳුම් සිඳ, ආශ්‍රව රහිතව වෙසෙමි.
# ´´(මින්) සියක් දහස්වන කපෙහි බුදුරජුන්හට යම් පැසසීමක් කෙළෙම්ද, (ඒ හේතුවෙන්) දුගතියක් නොදනිමි. ගැණ කීර්‍තනයෙහි මේ විපාකයයි.
# ´´මාගේ ක්ලේශයෝ දවන ලදහ. සියළු භවයෝ නසන ලදහ. ඇතෙකු මෙන් බැඳුම් සිඳ, ආශ්‍රව රහිතව වෙසෙමි.
# ´´ඒකාන්තයෙන් බුද්ධශ්‍රේෂ්ඨයන් වහන්සේගේ සමීපයට මාගේ පැමිණීමක් විය. පමුණුවන ලද ත්‍රිවිද්‍යා ඇත්තෝය. බුදුරජාණන් වහන්සේගේ සසුන කරන ලදී.
#
#මෙහි මේ අයුරින් ආයුෂ්මත් පුලිනුප්පාද තෙරුන් වහන්සේ මෙම ගාථාවන් වදාළ සේක. 
# 
# තරණිය ථෙරාපදානය.
# ´´සියල්ල තෙමේම අවබෝධ කළාවූ, ලෝකනායකවූ, භාග්‍යවත්වූ අත්‍ථදස්සී බුදුරජතෙමේ චින්තා නදී තීරයට වැඩි සේක.
# ´´(එකල මම) ජලයෙහි හැසිරෙන්නාවූ කැසුබුවෙක් (වීමි.) බුදුරජුන් ගඟින් එතර කරනු කැමැති මම එම සර්‍වඥයන් වහන්සේ වෙත එළඹියෙමි. (එළඹ මෙසේ කීමි.)
# ´´මහාමුනිවූ බුදුරජතෙමේ මාගේ පිටට නගීවා. ඒ ඔබ මම තරණය කරන්නෙමි. ඔබ (ලෝකයාගේ) දුක් කෙළවර කරන්නේ වෙහිය.´´ (කියායි.)
# ´´මහත් යසස් ඇති අත්‍ථදස්සී බුදුරජතෙම මාගේ අදහස දැන, මාගේ පිටට නැගී සිටි සේක.
# ´´යම් තැනක පටන් කොට තමා සිහි කෙරෙම්ද, යම් තැනක පටන් කොට නැණවත් බවට පැමිණියේ වෙම්ද, ඔබ වහන්සේගේ පාද තලය ස්පර්‍ශවූ කල්හි ඇතිවූ ඒ සුවය යම්සේද, එබඳු සුවයක් මට (මේ තාක්) නැත.
# ´´මහත් යසස් ඇති අත්‍ථදස්සී බුදුරජතෙම එතරවී ගංතෙර සිටගෙන මෙම ගාථාවන් වදාළ සේක. (කෙසේද යත්?)
# ´´මේ ගඟ සැඩපහර තරණය කරමැයි (මා තුළ) යම්තාක් සිතක් පවතීද (එවිට) පැණවත් (මේ) කැසුබු රජතෙම මා එතර කරවීය.
# ´´මේ බුදුරජුන් තරණය කිරීම කරණකොටගෙනද, (ඇතිවූ) මෙත්සිත ඇතිබව කරණකොටගෙනද අටළොස්වන කපෙහි දෙව්ලොව සිත් අලවා වසන්නේය.
# ´´කුශල මූලයෙන් මෙහෙයන ලදුයේ, දෙව්ලොවින් මෙහි පැමිණ, හුනස්නෙහිම හිඳ, සැකය නැමැති සැජපහර තරණය කරන්නේය´´ (කියායි.)
# ´´යම්සේ සරු කෙතක රෝපණය කරන ලද ස්වල්පවූද බිජුවට මැනවින් වැසිවසින කල්හි (එහි) සශ්‍යඵලය ගොවියා තුටු කරයි.
# ´´එසේම මේ බුද්‍ධ ක්‍ෂෙත්‍රය සම්බුදුරජුන් විසින් දෙසන ලද (දහම් නමැති) වැසි මැනවින් වස්නා කල්හි (එම) සශ්‍යඵලය තෙම ගොවියා තුටු කරයි.
# ´´වීර්‍ය්‍යයෙහි මෙහෙයන ලද සිත් ඇත්තේ වෙමි. උපශාන්තවූයේ, උපධි රහිතවූයේ සියළු ආශ්‍රවයන් (ප්‍රහාණ පරිඥා වශයෙන්) දැන ආශ්‍රව රහිතව වෙසෙමි.
# ´´අටළොස් සියවන කපෙහිවූ එකල්හි යම් කර්‍මයක් කෙළෙම්ද, (ඒ හේතුවෙන්) දුගතියක් නොදනිමි. බුදුරජුන් තරණය කිරීමෙහි මේ විපාකයයි.
# ´´මාගේ ක්ලේශයෝ දවන ලදහ. සියළු භවයෝ නසන ලදහ. ඇතෙකු මෙන් බැඳුම් සිඳ, ආශ්‍රව රහිතව වෙසෙමි.
# ´´ඒකාන්තයෙන් බුද්ධශ්‍රේෂ්ඨයන් වහන්සේගේ සමීපයට මාගේ පැමිණීමක් විය. පමුණුවන ලද ත්‍රිවිද්‍යා ඇත්තෝය. බුදුරජාණන් වහන්සේගේ සසුන කරන ලදී. 
#
#මෙහි මේ අයුරින් ආයුෂ්මත් තරණීය තෙරුන් වහන්සේ මෙම ගාථාවන් වදාළ සේක. 
# 
# ධම්මරුචි ථෙරාපදානය.
# ´´යම් කලෙක්හි පස්මරුන් දිනූ දීපඞ්කර බුදුරජතෙම සුමේධ තවුසාහට මෙය (විවරණ වශයෙන්) ප්‍රකාශ කළහ. (කෙසේද යත්?) මින් අපරිමෙය්‍ය කල්පයෙහි මෙතෙම බුදුවන්නේය.
# ´´(එකල්හි) මොහුගේ ජනක මාතාව මායා නම් වන්නීය. පියතෙම සුදේ‍ධාදන නම් වන්නේය. මෙතෙම ගෞතම නම් වන්නේය.
# ´´වීර්‍ය්‍ය වඩා, දුෂකර ක්‍රියා කොට, ඇසතු බෝරුක් මුල්හිදී මහත් යසස් ඇති මෙතෙම සම්‍යක් සම්බුද්‍ධ වන්නේය.
# ´´උපතිස්ස තෙමේද, කෝලිත තෙමේද අග්‍රශ්‍රාවකයෝ වන්නාහුය. මේ බුදුරජුන්හට ආනන්‍ද නම් තැනැත්තේ උවටැන් කරන්නේය.
# ´´ඛෙමා තොමෝද, උත්පලවර්‍ණා තොමෝද අග්‍රශ්‍රාවිකාවෝ වන්නාහුය. චිත්ත තෙමේද, ආලවක තෙමේද අග්‍රොපාසකයෝ වන්නාහුය.
# ´´ඛුජ්ජුත්තරාවෝද, නන්‍ද මාතා තොමෝද අග්‍රොපාසිකාවෝ වන්නාහුය. මෙම (සර්‍වඥ) වීරයන් වහන්සේගේ බෝධිය ඇසතුයයි කියනු ලැබේ.
# ´´අසමවූ මහර්ෂීන් වහන්සේගේ මෙම වචනය අසා සතුටුවූ දෙව් මිනිස්සු කරන ලද ඇඳිලි ඇත්තාවූ නමස්කාර කෙරෙත්.

# ´´එකල්හි මම සුශික්‍ෂිතවූ මෙඝ නම් මානවකයෙක් වීමි. සුමෙධ බුදුරජුන්ගේ එම ශ්‍රේෂ්ඨ විවරණය අසා, මහාමුනිවූ, කුළුණුබර අදහස් ඇති සුමෙධ බුදුරජුන් කෙරෙහි විශ්වාස ඇත්තේව පැවිදිවන්නාවූ එම (සුමේධ) වීරයන් සමග ඒ අනුව පැවිදිවීමි.
#
# ´´ප්‍රාතිමොක්‍ෂ සංවරයෙහිද, පඤ්චවිධ ඉන්‍ද්‍රිය සංවරයෙහිද සංවෘතවූයේ, පිරිසිදු ආජීවය ඇත්තේ, සිහියෙන් යුතුවූයේ, බුදුසසුන කරන්නාවූ වීරයෙක්ව,
# ´´මෙසේ වාසය කරන්නාවූ මම කිසියම් පාපමිත්‍රයෙකු සමග අනාචාරයෙහි යෙදුනේ (සුමගින් ගිලිහී) විපතට පත්වූයේ,
# ´´විතර්‍කයට වසඟවූවෙක්ව සසුනෙන් බැහැරවීමි. පසුව එම පාපමිත්‍රයා විසින් මම මාතෘඝාතක කර්‍මයෙහි යොදවන ලදී.
# ´´දුෂ්ඨ සිත් ඇත්තේ (මම) මව මැරීමි. ආනන්තර්‍ය්‍ය කර්‍මයක් කෙළෙමි. එම ආත්ම බවෙන් චුතවුයේ, ඉතා දරුණු (දුක් ඇති) මහා අවීචි නරකයෙහි උපන්නේ වෙමි.
# ´´දුගතියට ගියේ, බොහෝ කාලයක් දුඃඛිතව හැසුරුනෙමි. නැවත නරශ්‍රේෂ්ඨවූ සුමෙධ වීරයා නොදුටිමි.
# ´´මෙම කල්පයෙහි සමුද්‍රයෙහි තිමිඞ්ගල නම් මත්ස්‍යයෙක් වීමි. මහ සයුරෙහි නැවක් දැක ගොදුරු පිණිස (ඒ නැව වෙත) එළඹියෙමි.
# ´´මා දැක බියපත්වූ වෙළෙන්දෝ, බුද්‍ධශ්‍රේෂඨයන් වහන්සේ සිහි කළාහුය. ඔවුන් විසින් කියන ලද ´´ගෞතම´´ යන මහ හඬ අසා,
# ´´පූර්‍ව (දීපඞ්කර විවරණ) සංඥාව සිහිකොට ඉන් කළුරිය කළ මම සැවැත්නුවර ආඪ්‍යවූ කුලයක බ්‍රාහ්මණ ජාතියෙහි උපනිමි.
# ´´ධර්‍මරුචි´´ නම්වූ සියළු පව් පිළිකුල් කරන්නෙක් වීමි. උත්පත්තියෙන් සත් හැවිරිදිවූ මම ලොව බබුළුවන්නාවූ බුදුරජුන් දැක,
# ´´දෙව්රම් වෙහෙරට ගොස් අනගාර්‍ය්‍ය නම්වූ සසුනෙහි පැවිදිවීමි. රාත්‍රියෙහිද, දිවා කල්හිද බුදුරජුන් වෙත තෙවිටක් එළඹෙමි.
# ´´එකල්හි සර්‍වඥ තෙම ධර්‍මරුචි නම්වූ මා බොහෝ කලකින් දැක මෙසේ වදාළ සේක. ඉක්බිති පූර්‍ව කර්‍මයෙන් ප්‍රභාවිතවූ බුදුරජුන්හට (මෙසේ) කීමි.
# ´´පෙර දිවකුරු බුදුන් හමුවෙහි සපිරූ පිරිසිදු පාරමී සමූහ ඇති, සියයක් පින් ලකුණු ඇති, සුන්දර දැකුම් ඇති, උපමා විෂයාතික්‍රාන්ත ශරීර ඇති ඔබ බොහෝ කලකට පසු මම අද ඒකාන්තයෙන් දකිමි.
# ´´මහා මුනීන් වහන්ස, ඔබ විසින් නසන ලද මොහඳුරු ඇත්තේය. මැනවින් රැකීම් වශයෙන් (තෘෂ්ණා) නදී තොමෝ වියලන ලද්දීය. බොහෝ කලකට පසු නිර්මලවූ නිවන සාක්‍ෂාත් කරන ලදී. ඥානමයවූ දිව්‍ය චක්‍ෂුසය බොහෝ කලකට පසු ලබන ලදී.
# ´´ගෞතමයන් වහන්ස, බොහෝ කලකට පසු ඔබවහන්සේ සමග එක්වූයේ වෙමි. (පෙර එක්ව සිට) නැවත අතරතුර බොහෝ කලක් (ඔබෙන් වෙන්ව) නටුයේ වෙමි. නැවත (පෙර මෙන්) අද ඔබවහන්සේ සමග එක්වූයේ වෙමි. කරනලද කර්‍මයෝ විනාශ නොවෙත්.
# ´´මාගේ ක්ලේශයෝ දවන ලදහ. සියළු භවයෝ නසන ලදහ. ඇතෙකු මෙන් බැඳුම් සිඳ, ආශ්‍රව රහිතව වෙසෙමි.
# ´´ඒකාන්තයෙන් බුද්ධශ්‍රේෂ්ඨයන් වහන්සේගේ සමීපයට මාගේ පැමිණීමක් විය. පමුණුවන ලද ත්‍රිවිද්‍යා ඇත්තෝය. බුදුරජාණන් වහන්සේගේ සසුන කරන ලදී.
#
# මෙහි මේ අයුරින් ආයුෂ්මත් පටි පුප්ඵිය තෙරුන් වහන්සේ මෙම ගාථාවන් වදාළ සේක. 
# 
# සාලමණ්ඩපිය ථෙරාපදානය.
# ´´සල් වනයට පිවිස මට අසපුවක් කරනලදී. එකල්හි සල්මල්වලින් ගැවසීගත්තේ එම වනයෙහි වෙසෙමි.
# ´´සියල්ල තෙමේම අවබෝධ කළාවූ භාග්‍යවත් පියදස්සී සම්බුදුරජතෙම විවේක සැප කැමැත්තේ, සල් වනයට එළඹිසේක.
# ´´මම අසපුවෙන් නික්ම වනයට ගියෙමි. එකල්හි මුල් හා ඵල සොයමින් වනයෙහි ඇවිදීමි.
# ´´එම වනයෙහි බබලන්නාවූ, වැඩහුන්නාවූ සමාධියට සමවන්, මහත් යසස් ඇති පියදස්සී සම්බුදුරජුන් දුටිමි.
# ´´මම බුදුරජුන් (සිටින තැන වැසෙන සේ එයට) මතුයෙහි (දඬු සතරක් එකට තබා කෙළවරකින් එකට බැඳගත්) චතුර්දණ්ඩය තබා, මනා මඩුවක් කොට සල් මල්වලින් ගැවසීමි.
# ´´මම සල්මල්වලින් වසන ලද මණ්ඩපය සතියක් දරා එහි සිත පහදවා බුද්ධශ්‍රේෂ්ඨයන් වහන්සේට වැන්දෙමි.
# ´´පුරුෂොත්තමවූ භාග්‍යවත් තෙමේ සමාධියෙන් නැගිට වියදඬු පමණ දුර බලනුයේ වැඩහුන්සේක.
# ´´පියදස්සී බුදුරජුන්ගේ වරුණ නම් ශ්‍රාවකතෙමේ ලක්‍ෂයක් රහතුන් සමග බුදුරජුන් වෙත එළඹියේය.
# ´´පස්මරුන් දිනූ, ලෝකජ්‍යෙෂ්ඨවූ, නරශ්‍රේෂ්ඨවූ පියදස්සී භාග්‍යවත් තෙමේ බික් සඟන මැද හිඳ සිනා පහළ කළ සේක.
# ´´පියදස්සී බුදුරජුන්ගේ අනුරුද්ධ නම් උපාසක තෙමේ සිවුරු එකස්කොට බුදුරජුන්ගෙන් (මෙසේ) විචාළේය.
# ´´භාග්‍යවතුන් වහන්සේ, ශාස්තෘවූ ඔබවහන්සේගේ සිනා පහළකිරීමට හේතුව කිම? ශාස්තෘ තෙමේ කරුණක් ඇති කල්හිම සිනා පහළකරන්නාහ.´´ (කියායි.)
# ´´යම් මානවකයෙක් තෙම සතියක් මුළුල්ලෙහි මට මල් කෙවෙනියක් දැරීද, ඔහුගේ (ඒ) කර්‍මය සිහිකොට මම සිනා පහළ කෙළෙමි.
# ´´යම් තැනක (එම) පිණ විපාක දේ නම් (එබඳු) ඉඩ ඇති තැනක් මම නොදකිමි. දෙව්ලොවෙහි හෝ, මිනිස් ලොවෙහි හෝ ඇති අවකාශයද නොසෑහේ.
# ´´පුණ්‍යකර්‍මය හා යෙදුනාවූ දෙව්ලොව වසන ඔහුගේ පිරිස යම්තාක් නම් (ඒතාක්) එම පිරිස් තොමෝ සල් සෙවනයෙන් වසනලද්දී වන්නීය.
# ´´පූර්‍වකර්‍ම විපාකය සහ යෙදුනේ එහි දිව්‍යමයවූ නෘත්‍යයන්ගෙන්ද හැම කල්හි සිත් අලවා වසන්නේය.
# ´´ඔහුගේ පිරිස යම්තාක් නම් (ඒතාක්ම) සුගන්ධයන්ගෙන් සුගන්ධවත් වූයේ වන්නේය. එකෙණෙහි මල් වැසිද වසින්නේය.
# ´´මේ මිනිස්තෙම (එසේ) දෙව්ලොවින් චුතව (නැවත) මිනිසත් බවට පැමිණෙන්නේ නම් මේ මිනිස් ලොවෙහිද හැමකල්හිම සල්මල් සෙවෙනියක් දරන්නේය.
# ´´මෙහි කයිතාලම්වලින් යුත් නැටුම්ද, ගැයුම්ද මා නිතර පිරිවරන්නාහුය. බුද්ධ පූජාවෙහි මේ විපාකයයි.
# ´´හිරු උදාවන කල්හි සල්මල් වැසි වසී. පුණ්‍ය කර්‍මය හා සංයුක්තවූ ඔහුට (එම වැසි) සර්‍වකාලිකව වසී.
# ´´අටළොස් සියවන කපෙහි ඔක්කාක කුලයෙහි උපන්නාවූ, නම්න් ගෞතම නම්වූ ශාස්තෘ තෙමේ ලොව පහළවන්නාහ.
# ´´උන්වහන්සේගේ ධර්‍මයෙහි දායාදීවූ, ධර්‍මයෙහිම නිර්මිතකළාක් වැනිවූ, ඖරස බුද්ධපුත්‍ර වූයේ, සියළු ආශ්‍රවයන් (ප්‍රහාණ පරිඥා වශයෙන්) දැන, ආශ්‍රව රහිතව පිරිනිවෙන්නේය.
# ´´ධර්‍මය අවබෝධ කරන්නාවූ මොහුට සල්මල් සෙවෙනියක් වන්නේය. පිරිනිවීමෙන් පසු චිතකය දැවෙන කල්හිද සෙවෙනිය වන්නේය.
# ´´මහාමුනිවූ පියදස්සී බුදුරජතෙමේ (මෙම පුණ්‍ය කර්‍මයෙහි) විපාකය වදාරා, දහම් වැස්සෙන් වැසීමට පත්කරමින් පිරිසට දහම් දෙසූහ.
# ´´මම දෙවියන් අතරෙහි තිස්කපක් දිව්‍ය රාජ්‍යය කරවීමි. සත්සැට වරක් සක්විති රජ වීමි.
# ´´දෙව්ලොවින් මෙහි පැමිණ මහත්වූ සැප ලබමි. මෙහිද සර්‍වකාලිකවූ සල්මල් සෙවෙනියක් වන්නේය.
#
# ´´ශාක්‍යකුළ ශ්‍රේෂ්ඨවූ, ගෞතම බුදුරජුන් තුටුකොට ජය පරාජය හැර අචල ස්ථානයවූ නිවණට පැමිණියේ වෙමි.
# ´´අටළොස් සියවන කපෙහි යම් බුද්ධ පූජාවක් කෙළෙම්ද, (ඒ හේතුවෙන්) දුගතියක් නොදනිමි. බුද්ධ පූජාවෙහි මේ විපාකයයි.
# ´´මාගේ ක්ලේශයෝ දවන ලදහ. සියළු භවයෝ නසන ලදහ. ඇතෙකු මෙන් බැඳුම් සිඳ, ආශ්‍රව රහිතව වෙසෙමි.
# ´´ඒකාන්තයෙන් බුද්ධශ්‍රේෂ්ඨයන් වහන්සේගේ සමීපයට මාගේ පැමිණීමක් විය. පමුණුවන ලද ත්‍රිවිද්‍යා ඇත්තෝය. බුදුරජාණන් වහන්සේගේ සසුන කරන ලදී. 
#
#මෙහි මේ අයුරින් ආයුෂ්මත් සාලමණ්ඩපිය තෙරුන් වහන්සේ මෙම ගාථාවන් වදාළ සේක. 
# 
#
#