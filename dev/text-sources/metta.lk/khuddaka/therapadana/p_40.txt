මෙත්තෙය්‍ය වග්ග.   
# මෙත්තෙය්‍ය ථෙරාපදානය.
# ´´ශිලා පර්‍වත කූටයකවූ, විවේක ස්ථාන නම්වූ පබ්භාරයක් ඇසුරුකොට සොභිත නම් තවුසෙක් ස්වයංපතිත ඵල අනුභවකොට කඳු අතරෙහි වෙසෙයි.
# ´´මම එකල්හි ගිනිද, දරද ගෙනවුත් උත්තමාර්ත්‍ථය සොයමින් බඹලොව ඉපදීම සඳහා (එය) දැල්වීමි.
# ´´ලෝකයාගේ පූජාවන් පිළිගන්නාවූ, පදුමුත්තර බුදුරජතෙම මා සසර දුකින් ගොඩලනු කැමැත්තේ මාගේ සමීපයට වැඩි සේක. (වැඩ, මෙසේ වදාළ සේක.)
# ´´මහ පිණැත්තාණනි, කුමක් කෙරෙහිද? ගිනි හා දර මටද දෙව. මමද අග්නි පරිවරණය කරන්නෙමි. එයින් මාගේ ශුද්‍ධියද වන්නේය´´ කියායි.
# ´´මිනිසුන් අතුරෙහි ඔබ ඉතා යහපත් කෙනෙක් වෙහිය. දෙවියන් කෙරෙහි වූ තත්ත්‍වයද ඔබ දන්නෙහිය. ඔබ අග්නි පරිවරණය කළ මැනව. ඒකාන්තයෙන් මේ ගිනි හා දර ඔබටය´´ යි (තවුසා කීය.)
# ´´ඉක්බිති බුදුරජතෙම දර ගෙන ගිනි දැල්වූහ. එහි (එම) දර නොදැල්විනි. (එය) බුදුරජුන්ගේ ප්‍රාතිහාර්‍ය්‍යයකි.
# ´´තාගේ ගින්න නොදැල්වේ. තාගේ යාගයක්ද නැත. (මෙය) තාගේ නිරර්ථක ව්‍රතයකි. මගේ ගිනි පුදව´´ (යයි බුදුරජතෙම වදාළ සේක.
# ´´මහා වීරයන් වහන්ස, ඔබ (විසින්) ඒ කෙබඳු ගින්නක් කියනු ලැබේද? මෙය මටද කියනු මැනව. (ඉක්බිති) අප දෙදෙනාම ගිනි පුදමු´´ (යයි තවුසා කීය.)
# ´´(දුඃඛ) ධර්‍මයන්ගේ නිරෝධය සඳහාවූ හේතුවත්, කෙළෙස් සන්සිඳීම සඳහාවූ හේතුවත්, ඊර්‍ෂ්‍යා මාත්සර්‍ය්‍යයන් හැර (දැමීම) යන මේ තුණ මාගේ ගින්නය´´ (යි බුදුරජතෙම වදාළ සේක.)
# ´´මහා වීරයන් වහන්ස, ඔබ කෙබඳු කෙනෙක් වෙහිද? නිදුකාණෙනි, (ඔබ) කිනම් ගෝත්‍රයක් ඇත්තෙහිද? ඔබගේ ආචාර ප්‍රතිපත්තීන් දැඩිය. (එය) මට රුචි කෙරේ.´´ (යයි තවුසා කීය.)
# ´´(මම) ක්‍ෂත්‍රිය කුලයෙහි උපන්නේ වෙමි. අභිඥාවන්ගේ පරතෙරටද ගියේ වෙමි. සියළු ආශ්‍රවයන් ක්‍ෂය කළේ දැන් නැවත ඉපදීමක්ද නැතැ´´ යි (බුදුරජතෙම වදාළ සේක.)
# ´´සර්‍වඥයන් වහන්ස, ආලෝකකරයාණන් වහන්ස, (මෝහ නමැති) අඳුර දුරු කරණ උතුමාණන් වහන්ස, ඔබ ඉදින් (එසේ නම්) බුදුරජ වෙහිය. විශුද්ධි දෙවියාණන් වහන්ස, ඒ ඔබ වහන්සේට නමස්කාර කරන්නෙමි. ඔබ දුක් නැතිකරන්නෙහිය´´ යි (තවුස්තෙම කීය.)
# ´´(එසේ කියා) මම අඳුන් දිවිසම් අතුරා (බුදුරජුන්හට) හිඳීමට දුනිමි. (දී මෙසේද කීමි.) ලෝකනාථයන් වහන්ස, වැඩ හිඳිනු මැනව. සර්‍වඥයන් වහන්ස, මම ඔබ වෙත එළඹ සිටින්නෙමි´´ (යයි තවුසා කීය.)
# ´´භාග්‍යවත් තෙමේ මනාව අතුල අඳුන් දිවිසමෙහි වැඩහුන්සේක. මම සම්බුදුරජුන් පවරා පර්‍වතයට ගියෙමි.
# ´´කද පුරවා තිඹිරි ගෙඩි ගෙන ආමි. මම (එම) ගෙඩි මී සමග යොදා බුදුරජුන්හට දුනිමි.
# ´´එකල්හි සර්‍වඥ තෙම ධා්‍යන කරන්නාවූ (මාගේ) (එම දානය) වැළඳි බුදුරජුන් දෙස බලමින් එහිදී (මාගේ) සිත පැහැදවීමි.
# ´´ලෝකයාගේ පූජාවන් පිළිගන්නාවූ පදුමුත්තර බුදුරජතෙමේ මාගේ ආශ්‍රමයෙහි හිඳ, මෙම ගාථාවන් වදාළ සේක.
# ´´යමෙක් පැහැදුනේ සියතින් (මේ) ඵලයෙන් (මා) සන්තර්‍පණය කෙළේද, හේ (කවරෙක්දැයි) මම කියන්නෙමි. එය කියන්නාවූ මාගේ වචනය අසව්.
# ´´හෙතෙම පස්විසිවරක් දිව්‍ය රාජ්‍යය කරවන්නේය. දහස් වරක් සක්විති රජ වන්නේය.
# ´´පූර්‍ව කර්‍මය හා යෙදුනාවූ ඔහුගේ අදහස දැන (ඒ අනුව) මාහැඟි ආහාරද, පානද, වස්ත්‍රද, සෙනසුන්ද,
# ´´(එම) කුශල කර්‍ම විපාකය හා යෙදුනාවූ එකෙණෙහි උපදින්නාහුය. හැම කල්හි මෙතෙම නීරෝගීවූයේ, ප්‍රමුදිතවූයේද වන්නේය.
# ´´දිව්‍යවූ හෝ, මනුෂ්‍යවූ හෝ, යම් යොනියක උපදින්නේද, ඒ සිය එතන්හි සුව ඇත්තේම මිනිසත් බවට පැමිණෙන්නේය.
# ´´මෙතෙම වේද හදාරන්නාවූ, මන්ත්‍ර දරන්නාවූ, වෙදත්‍රයෙහි පරතෙරට ගිය (බමුණෙක්ව) සම්බුදුරජුන් වෙත එළඹ රහත් වන්නේය.´´ (කියායි.)
# ´´යම්තැනක පටන්කොට මාගේ අත්බව සිහි කෙරෙම්ද, යම් තැනක පටන්කොට නුවණැති බවට පැමිණියේ වෙම්ද, (ඒ මේ කාලය තුළ) මාගේ භෝග සම්පත්තියෙහි අඩුවක් නැත. ඵල දානයාගේ මේ විපාකයයි.
# ´´උතුම්වූ සසුනට පැමිණියේ, රාග ද්වේෂයන් වැනසීමි. සියළු ආශ්‍රවයන් ක්‍ෂ කළේ වෙමි. දැන් නැවත ඉපදිමක් නැත.
# ´´ඒකාන්තයෙන් බුදුරජාණන් වහන්සේගේ සමීපයට මාගේ යහපත් පැමිණීමක් විය. පැමිණෙන ලද ත්‍රිවිද්‍යාවෝ ඇත්තාහුය. මා විසින් බුදුරජාණන් වහන්සේ ගේ සසුන කරණ ලදී.
# ´´මා විසින් ක්ලේශයන් දවන ලදහ. සියළු භවයෝ නසන ලදහ. හස්ති රාජයකු මෙන් බැඳුම් සිඳ, ආශ්‍රව රහිතව වෙසෙමි.
# ´´සිව් පිළිසිඹියාවෝද, අෂ්ට විමොක්‍ෂයෝද, ෂඩභිඥාවෝද සාක්‍ෂාත් කරණ ලදී. බුදුරජාණන් වහන්සේගේ සසුනද කරණලදී. මෙහි මේ අයුරින් ආයුෂ්මත් මෙතේතෙය්‍ය තෙරුන් වහන්සේ මෙම ගාථාවන් වදාළ සේක.´´ 
# 
# පුණ්ණක ථෙරාපදානය.
# ´´සියල්ල තෙමේම අවබෝධ කළාවූ, පස්මරුන් දිනූ, ලෝකගුරුවූ බුදුරජතෙමේ හටගත් ආබාධ ඇත්තේ, ශිලා පර්‍වත කූටයකවූ, විවේකස්ථාන නම්වූ පබ්භාරයක් ඇසුරුකොට කඳු අතරෙහි වැඩ වෙසෙති.
# ´´එකෙණෙහි මාගේ අසපුව හාත්පස ආලෝකයක් වීය. බුදුන් පිරිනිවන් පානා කල්හි (මෙම) ආලෝකය පහළවේ.
# ´´එකෙණෙහි මුළු වන ලැහැබෙහි වෘක, කළු හිස් වලස්, ව්‍යාඝ්‍ර, සිංහ යන සියළු සත්ත්‍වයෝ (ඔවුන්ගේ වාසස්ථානවලින්) නික්ම ආවාහුය.
# ´´මම ඒ අස්වාභාවික සිද්‍ධිය දැක (බුදුරජුන් වැඩ විසූ) පර්‍වතයට ගියෙමි. එහිදී පිරිනිවන් පානා ලද අපරාජිතවූ සම්බුදුරජුන් දුටිමි.
# ´´සුපිපි සල් රුකක් මෙන්ද, උදාවූ හිරු මෙන්ද, පහවූ ගිනි දැල් ඇති අඟුරු ගොඩක් මෙන්ද, පිරීගියාවූ බුදුරජුන් (උදෙසා)
# ´´මම එහි තණද, දරද, පුරවා චිතකයක් (සෑයක්) කෙළෙමි. මම චිතකය මැනවින් කොට බුද්‍ධ ශරීරය දැවීමි.
# ´´සිරුර දවා සුවඳ දිය ඉස්සෙමි. එකෙණෙහි අහසෙහි සිටි යක්‍ෂයෙක් තෙම (මට) නමක් තැබීය. (කෙසේදයත්)
# ´´සියල්ල තෙමේම අවබෝධ කරගත් බුදුරජුන්ගේ යම් (ආදාහන) කෘත්‍යයක් තා විසින් සම්පූර්‍ණ කරණ ලදද, මුනිවරය, ඔබ හැම කල්හි ´´පුණ්ණක´´ නම් වෙහිය.
# ´´(ඉක්බිති) මම ඒ අත්බැවින් ච්‍යුතව දෙව්ලොවට (උත්පත්ති වශයෙන්) ගියෙමි. එහි අහසෙහි දිව්‍යමය සුවඳ හමයි.
# ´´එකල්හි එහිදීද මාගේ නම ´´පුණ්ණක´´ විය. දෙවිවූයේද, මිනිස් වූයේද, (මාගේ) අදහස් (ඒවු පරිදි) සම්පූර්‍ණ කරමි.
# ´´මාගේ මේ (සසරෙහි) අවසානයයි. අන්තිම භවය (දැන් මේ) පවතී. මෙහිදීද පූර්‍ණක නාමය ප්‍රකාශ වේ.
# ´´ශාක්‍ය කුල ශ්‍රේෂ්ඨවූ, ගෞතම බුදුරජුන් සතුටුකොට සියළු ආශ්‍රවයන් (ප්‍රහාණ පරිඥා වශයෙන්) දැන, ආශ්‍රව රහිතව වෙසෙමි.
# ´´මින් එක් අනූවන කපෙහි වු එකල්හි යම් කර්‍මයක් කෙළෙම්ද, (ඒ හේතුවෙන්) දුගතියක් නොදනිමි. ශරීරදාහන කෘත්‍යයාගේ මේ විපාකයයි.
# ´´ඒකාන්තයෙන් බුදුරජාණන් වහන්සේගේ සමීපයට මාගේ යහපත් පැමිණීමක් විය. පැමිණෙන ලද ත්‍රිවිද්‍යාවෝ ඇත්තාහුය. මා විසින් බුදුරජාණන් වහන්සේ ගේ සසුන කරණ ලදී.
# ´´මා විසින් ක්ලේශයන් දවන ලදහ. සියළු භවයෝ නසන ලදහ. හස්ති රාජයකු මෙන් බැඳුම් සිඳ, ආශ්‍රව රහිතව වෙසෙමි.
# ´´සිව් පිළිසිඹියාවෝද, අෂ්ට විමොක්‍ෂයෝද, ෂඩභිඥාවෝද සාක්‍ෂාත් කරණ ලදී. බුදුරජාණන් වහන්සේගේ සසුනද කරණලදී. මෙහි මේ අයුරින් ආයුෂ්මත් පුණ්ණක තෙරුන් වහන්සේ මෙම ගාථාවන් වදාළ සේක.´´ 
# 
# මෙත්තගු ථෙරාපදානය.
# ´´හිමවතට නුදුරෙහි අසෝක නම් පර්‍වතයක් විය. එහි මට විශ්වකර්‍මයා විසින් මවන ලද ආශ්‍රමයක් විය.
# ´´අග්‍රකාරුණීකවූ සුමේධ නම් සර්‍වඥ මුනි තෙමේ පෙරවරුයෙහි හැඳ පොරවා මා වෙත පිඬු පිණිස එළඹි සේක.
# ´´(එසේ) එළඹියාවූ, මහාවීරවූ, ලෝකනායකවූ සුමේධ බුදුරජුන් (දැක) පාත්‍රය ගෙන ගිතෙලින් පිරවීමි.
# ´´මම ලෝකනායකවූ සුමේධ බුද්ධ ශ්‍රේෂ්ඨයන් කෙරෙහි (එය) පිළිගන්වා, ඇඳලි බැඳගෙන වැඩියක්ම සතුට ඉපදවීමි. (මෙසේද පැතීමි.)
# ´´මේ ගිතෙල් දන කරණකොටගෙනද, චිත්ත ප්‍රණිධීන් කරණකොටගෙනද, දෙවිවූයේ හෝ, මනුෂ්‍යවුයේ හෝ මහත්වු සැප ලබමි.
# ´´දුගතිය හැර කුදු මහත් භවයෙහි සැරිසරමි. (නිවණෙහි) සිත පිහිටුවා අමෘතපදයද ලබමියි (කියායි.)
# ´´යම් (ඒ සර්‍වඥත්‍වයට පත්) මා (මේ) බමුණුතෙම දුටුයේද (බමුණ) එය ඔබට ලාභයකි. ඔබ විසින් එය මැනවින් ලබන ලද්දකි. ඔබ මාගේ දර්‍ශනය හේතුකොටගෙන රහත් වන්නෙහිය.
# ´´(ඔබ) විශ්වාසය ඇත්තෙක් වන්න. බිය නොවන්න. මට ගිතෙල් (දන්) දී, මහත් යශස් ලබා සසරින්ද මිදෙන්නෙහිය.
# ´´මේ ගිතෙල් දන කරණකොටගෙනද, චිත්ත ප්‍රණිධීන් කරණකොටගෙනද, (ඔබ) දෙවිවූයේද, මිනිස් වූයේද, මහත් සැප ලබන්නෙහිය.
# ´´මෙත් සිතින් යුතුව කළ මෙම ගිතෙල් දන කරණකොටගෙන අටලොස් සිය වන හෙවත්, එක් දහස් අටසියවන කපෙහි දෙව්ලොවෙහි සිත් අලවා වසන්නෙහිය.
# ´´අටතිස් වරක් දෙව් රජ වන්නේය. (කරවන ලද) මහත්වූ ප්‍රදේශ රාජ්‍යය ගණන් වශයෙන් (මෙතෙකැයි) ගිණිය නොහැකිය.
# ´´එක් පණස් වරක් සිව් මහ දිවයින් හා සිව් සයුරු කෙළවර කොට ඇති පෘථිවියට අධිපතිවූ (සතුරුරජුන්) ජය ගන්නා සුළුවූ, ජම්බුද්වීපයට විශේෂයෙන් අධිපතිවූ සක්විති රජ වන්නෙහිය.
# ´´යම්සේ මහ සයුර නොකැළඹිය හැකිද, මහ පොළොව නොසෙල්විය හැකිද, ඔබගේ භොග සම්පත්ද එසේම පමණ කළ නොහැක්කාහු වෙති.
# ´´මම සැට කෝටියක වැඩට නොයෙදූ රන් හැර දමා, කුසල් නම් කුමක්දැයි සොයමින් බාවාරි වෙත එළඹියෙමි.
# ´´එහි මම මන්ත්‍රද, ෂඩඞ්ග ලක්‍ෂණ ශාස්ත්‍රයද හදාරමි. මහා මුනීන් වහන්ස, ඔබ වහන්සේ ඝනාන්‍ධකාරය විධ්වංසනය කරමින් ලොව පහළවූ සේක
# ´´මහා මුනීන් වහන්ස, ඔබ වහන්සේගේ දර්‍හනය කැමැත්තෙන් මම පැමිණියේ, ඔබ වහන්සේගේ ධර්‍මය අසා අමෘත පද නම් නිවනට පැමිණියේ වෙමි.
# ´´මම තිස්දහස් කපකට පෙර බුදුරජුන්හට ගිතෙල් දුනිමි. (එදා සිට මෙදා දක්වාවූ) මේ අතරතුර මා විසින් වචනයෙන් කියා ඉල්වා ගන්නා ලද ගිතෙලක් ගැන නොදනිමි. (සුලභ බැවිනි.)
# ´´මාගේ අදහසට අනුව ඉදින් කැමති දැය පහළ වේද, සිත දැනගෙන මෙන් පහළවූ එය (ගෙන) මම (සෙසු) සියල්ලන් සන්තර්පණය කරමි.
# ´´බුදුරජතෙම ආශ්චර්‍ය්‍යයකි. ධර්‍මය ආශ්චර්‍ය්‍යයකි. ශාස්තෘ සම්පත්තියද ආශ්චර්‍ය්‍යයකි. බුදුරජුන්හට ගිතෙල් ටිකක් දී (එය) අපමණව ලබමි.
# ´´මේරු පර්‍වත පාර්‍ශවයෙක්හි ඇති මහ සමුදුරෙහි දිය යම් පමණ වේද, (එම දිය) මාගේ (මේ) ගිතෙල් හා සසඳන කල්හි දෙතිසෙන් කොටසක්වූ (කලා භාගයකට) ද නොපැමිණෙන්නේය.
# ´´මට පහළවන්නාවු වස්ත්‍ර මුළු සක්වලෙහිම රැස් කරණ කල්හිද එම අවකාශය නොපොහොනේ වේ.
# ´´ඉතා උස්වූ හිමවත් පර්‍වත රාජයා පවා මා අලෙවි දුන් සුවඳ විලවුන් හා උපමාවකට (පමණ) නොවන්නේය.
# ´´වස්ත්‍රද, සුවඳද, ගිතෙල්ද මෙම අත්බැව්හිදීම ලබන ලද අසංස්කෘත නිර්‍වාණයද (ඇත්තේ වෙමි) ගිතෙල් දනෙහි මේ විපාකයයි.
# ´´අද (මම) සතිපට්ඨාන ධර්‍මයන්ගෙන් යුත් සයනය කිරීම් (ආදි ඉරියව්) ඇත්තේ, සමාධි ධ්‍යාන අරමුණුකොට ඇත්තේ, සප්ත බොධ්‍යඞ්ග ධර්‍ම ආහාරකොට ඇත්තේ වෙමි. ගිතෙල් දනෙහි මේ විපාකයයි.
# ´´ඒකාන්තයෙන් බුදුරජාණන් වහන්සේගේ සමීපයට මාගේ යහපත් පැමිණීමක් විය. පැමිණෙන ලද ත්‍රිවිද්‍යාවෝ ඇත්තාහුය. මා විසින් බුදුරජාණන් වහන්සේ ගේ සසුන කරණ ලදී.
# ´´මා විසින් ක්ලේශයන් දවන ලදහ. සියළු භවයෝ නසන ලදහ. හස්ති රාජයකු මෙන් බැඳුම් සිඳ, ආශ්‍රව රහිතව වෙසෙමි.
# ´´සිව් පිළිසිඹියාවෝද, අෂ්ට විමොක්‍ෂයෝද, ෂඩභිඥාවෝද සාක්‍ෂාත් කරණ ලදී. බුදුරජාණන් වහන්සේගේ සසුනද කරණලදී. 
#මෙහි මේ අයුරින් ආයුෂ්මත් මෙත්තගූ තෙරුන් වහන්සේ මෙම ගාථාවන් වදාළ සේක.´´ 
# 
# ධොතක ථෙරාපදානය.
# ´´හිමවතින් හටගන්නාවූ භාගීරථි ගඞ්ගාතොමෝ එකල්හි හංසවතී නගරයෙහි වාරයකින් ගලා බස්නීය.
# ´´ගං ඉවුරෙහි මැනවින් කරණ ලද සොභිත නම් ආරාමයක් විය. එහි ලෝක නායකවූ පදුමුත්තර බුදුරජ තෙම වැඩ වෙසන්නාහ.
# ´´තව්තිසාවෙහි දෙවියන් සහිත ශක්‍රයා මෙන් මනුෂ්‍යයන් විසින් පිරිවරණ ලද භාග්‍යවත් තෙමේ එහි අභීත කෙශර සිංහරාජයකු මෙන් වැඩහුන් සේක.
# ´´මම හංසවතී නගරයෙහි බමුණෙක්ව වෙසෙමි. මම නම්න් ´´ජළඞ්ග´´ නම් මුනිවරයෙක් වෙමි.
# ´´එකල්හි අටළොස් සියයක් (එක් දහස් අට සියයක්) ශිෂ්‍යයන් මා පිරිවරනු ලබයි. මම ශිෂ්‍යයන් විසින් පිරිවරණ ලදුයේ ගඞ්ගා තීරයට එළඹියෙමි.
# ´´එහිදී කුහක ප්‍රතිපදා නැති, දොවාහළ පව් ඇති ශ්‍රමණයන් වහන්සේ දුටිමි. උන්වහන්සේ භාගීරථ ගඟ තරණය කරණ කල්හි මම එකෙණෙහි මෙසේ සිතීමි.
# ´´මහත් කීර්ති ඇති මේ බුද්ධ පුත්‍රයෝ සවස සහ උදයෙහි (මේ ගඟ) තරණය කරන්නාහු, තමන් වෙහෙසවත්. ඔවුන් තෙමේම වෙහෙසේ.
# ´´දෙවියන් සහිත ලෝකයා අතුරෙන් බුදුරජතෙම අග්‍රයයි කියනු ලැබේ. (සසර) ගමන් මග පිරිසිදු වන්නාවූ දක්‍ෂිණාර්හයන් කෙරෙහි මාගේ පින්කමකුදු නැත.
# ´´ගඟෙහි බුද්ධ ශ්‍රෙෂ්ඨයන් වහන්සේට ගෙයක් (ඒ දණ්ඩක්) කරන්නේ නම් ඉතා මැනවි. මෙම පින්කම කරවා මෙම භවය තරණය කරමි´´ යි (කියායි.)
# ´´මා විසින් කරණ ලද පින්කම මහත් ඵල වන්නේයයි අදහමින් මම ලක්‍ෂයක් (වැයකොට) දී ගෙයක් කරවීමි.
# ´´මම ගෙය කරවා ලෝකනායක බුදුරජුන් වෙත එළඹියෙමි. සිරසෙහි ඇඳිලි බැඳ මෙම වචනයද කීමි. (කෙසේදයත්?)
# ´´මහාමුනීන් වහන්ස, මා විසින් ලක්‍ෂයක් වැය කොට ඔබ වහන්සේ උදෙසා මහත්වූ ගෙයක් කරවන ලදී. (එය) පිළිගනු මැනව´´ කියායි.
# ´´ලෝකයාගේ පූජාවන් පිළිගන්නාවූද පදුමුත්තර බුදුරජ තෙමේ භික්‍ෂු සඞ්ඝයා මැද හිඳ, මෙම ගාථාවන් වදාළ සේක.
# ´´යමෙක් පහන්වූයේ, සියතින් මට ගෙයක් කරවූයේද, මම හේ (කවරෙක්දැයි) පවසන්නෙමි. එසේම පවසන්නාවූ මාගේ (වචනය) අසව්.
# ´´මෙතෙම කඳුරකින් (පර්‍වත විවරයකින්) හෝ, පර්‍වතයකින් හෝ, ගසකින් හෝ වැටුනේ නමුදු (ඉන්) ගිලිහුනු කෙණෙහි (ප්‍රතිෂ්ඨා) ස්ථානයක් ලබන්නේය. සේතු (හේ දඬු) දානයාගේ මේ විපාකයයි.
# ´´වාතය තෙමේ වැඩීගිය මුල් සමූහය ඇති මහ ගසක් (බලයෙන් උදුරා නොදමන්නාක්) මෙන් පසමිතුරෝ මොහු නොමඩිත්.
# ´´මොහුගේ (දෙය) සොරු බලයෙන් පැහැර නොගනිත්. රජවරු (මොහුට) අවමන් නොකරත්. සියළු පස මිතුරන් ජය ගන්නේය. සේතු දානයාගේ මේ විපාකයයි.
# ´´එලිමහනෙහි ගියේ නමුදු, දැඩි අව්වෙන් තැවුනේ නමුදු, එම සේතු දානමය පුණ්‍ය කර්‍මය හා යෙදුනු මොහුට (දුක්) වේදනාවෝ නොවන්නාහුය.
# ´´දෙව් ලොවෙහි හෝ, මිනිස් ලොවෙහි හෝ මැනවින් නිර්මිත හස්ති යානයක් එකෙණෙහි ඔහුගේ අදහස් පරිදි පහළ වන්නේය.
# ´´වාත වේගයෙන් දුවන ශීඝ්‍ර වාහනවූ දහසක් සෛන්‍ධව අශ්වයෝ සවස හා උදෑසන තමා වෙත එළඹෙන්නාහුය.
# ´´මෙතෙම මිනිසත් බවට පැමිණ සැපවත් කෙනෙක් වන්නේය. මෙහි මිනිස්වූ කල්හිදු (ඔහුට) හස්ති යානයක් වන්නේය.
# ´´කල්ප ලක්‍ෂයකින් මතුයෙහි ඔක්කාක වංශයෙහි උපදින්නාවූ, නම්න් ගෞතම නම්වූ ශාස්තෘ තෙමේ ලොව පහළ වන්නාහ.
# ´´උන්වහන්සේගේ ධර්‍මයෙහි දායාදීවූ, ධර්මයෙන් නිර්මිත කළාක් වැනිවූ, ඖරස බුද්ධ පුත්‍රවූ මෙතෙම, සියළු ආශ්‍රවයන් ප්‍රහාණ පරිඥා වශයෙන් දැන, ආශ්‍රව රහිතව පිරිනිවන් පාන්නේය´´ (කියායි.)
# ´´පදුමුත්තර බුදුරජුන් කෙරෙහි මා විසින් කරණ ලද කර්‍මය ආශ්චර්‍ය්‍යයකි. උන්වහන්සේ කෙරහි බුහුමන්කොට මම ආශ්‍රව ක්‍ෂය නම්වූ නිවණට පැමිණියේ වෙමි.
# ´´(කාය-ජීවිත නිරපෙක්‍ෂව) වීර්‍ය්‍ය කරණ ලදුයේ වෙමි. සන්හුන්වූයේ, උපධි රහිතවූයේ, ඇතකු මෙන් බැඳුම් සිඳ, ආශ්‍රව රහිතව වෙසෙමි.
# ´´ඒකාන්තයෙන් බුදුරජාණන් වහන්සේගේ සමීපයට මාගේ යහපත් පැමිණීමක් විය. පැමිණෙන ලද ත්‍රිවිද්‍යාවෝ ඇත්තාහුය. මා විසින් බුදුරජාණන් වහන්සේ ගේ සසුන කරණ ලදී.
# ´´මා විසින් ක්ලේශයන් දවන ලදහ. සියළු භවයෝ නසන ලදහ. හස්ති රාජයකු මෙන් බැඳුම් සිඳ, ආශ්‍රව රහිතව වෙසෙමි.
# ´´සිව් පිළිසිඹියාවෝද, අෂ්ට විමොක්‍ෂයෝද, ෂඩභිඥාවෝද සාක්‍ෂාත් කරණ ලදී. බුදුරජාණන් වහන්සේගේ සසුනද කරණලදී. මෙහි මේ අයුරින් ආයුෂ්මත් ධොතක තෙරුන් වහන්සේ මෙම ගාථාවන් වදාළ සේක.´´ 
# 
# උපසීව ථෙරාපදානය.
# ´´හිමවතට නුදුරෙහි අනොම නම් පර්‍වතයක් විය. මට එහි මැනවින් කරණ ලද අසපුවක් විය. මනාකොට කටයුතු කොට නිමවූ පන්සැලක්ද විය.
# ´´එහි මනාවූ කුඩා තොටුපලවල් ඇති මනොඥවූ නදියක් ගලා බසී. එම කුඩා තොටුපලවලට නුදුරෙහි බොහෝ පද්මොත්පලයෝ හටගනිත්.
# ´´පාඨින නම් මත්ස්‍යයෝ (පෙටියෝ) ද, පාවුස නම් මත්ස්‍යයෝ (ලූල්ලු) ද, වලජ නම් මත්ස්‍යයෝ (වලයෝ) ද, මුඤ්ජ නම් මත්ස්‍යයෝ (මොද්දු) ද, රොහිත නම් මත්ස්‍යයෝ (රෙහෙරු) යන මස් කැසුබුවන්ගෙන් ගැවසීගත්තාවූ නදිය හැම කල්හි ගලා බසී.
# ´´එහි තිමිරය, අසොකය, ඛුද්දවාලක (කුඩා මල් ඇති ගස්) ය, පුන්නාග (දොඹ) ය, ගිරිපුන්නාගය (කඳුවල සෑදෙන දොඹ)ය, යන මේ වෘක්‍ෂයෝ පිපී ගියාහු, මාගේ අසපුවෙහි සුවඳ පතුරුවත්.
# ´´එහි පිපී ගියාවූ කෙලිඳ වෘක්‍ෂයෝද, බෝලිද්ද වනයෝද, සාල වෘක්‍ෂයෝද, පිපී ගියාවූ සලල වෘක්‍ෂයෝද, චම්පක (සපු) වෘක්‍ෂයෝද එහි බොහෝ වෙති.
# ´´පිපීගියාවූ කුඹුක්ද, යොහොඹුද, උක්ගස්ද, (එසේම) පිපීගියාවූ පියාගස්ද, මධුගන්ධි වෘක්‍ෂයෝද යන මොවුහු මාගේ අසපුවෙහි බොහෝ වෙති.
# ´´මාගේ අසපුව හාත්පස අඩ යොදුනක් තන්හි ඇසළය, පලොල්ය, සීනිද්දය, පුවඟුය, රත්කරව්ය යන මෙකී වෘක්‍ෂයන්ගෙන් ගැවසීගත්තාහුය.
# ´´පිපුණාවූ මෘතඞ්ග නම් වෘක්‍ෂයෝද, සත් පෙති දෑසමන්ද, පළොල්ද, නිකද, රුකඟුනද, තාලකූට නම් වෘක්‍ෂයෝද එහි බොහෝ වූහ.
# ´´මාගේ ඒ අසපුවෙහි පිපුනාවූ හල්මල්ද බොහෝය. මේවා පිපෙන කල්හි වෘක්‍ෂයෝ බොහෝ ශෝභන වෙත්. එම සුවඳින් මාගේ අසපුව හාත්පස සුවඳ හමයි.
# ´´අරළුය, නෙල්ලිය, අඹය, ජම්බුය, බුළුය, ඩෙබරය, බදුලුය, බෙලිය, බොරළුදැමුණුය යන මේ වෘක්‍ෂයන්ගේ ඵලද,
# ´´තිඹිරිය, පියල්ය, වැල්මීය, කාසුමාරිය, දෙල්ය, කොස්ය, කෙසෙල්ය, ඩෙබරය යන මොවුන්ගේ ඵලයෝද එහි බොහෝ වෙති.
# ´´ඇඹරැල්ලාය, මල්ලිකාරය යන මොවුන්ගේ ඵලයෝද එහි බොහෝ වෙති. ලප්නාරන්ය, ඝපාරිය යන මේ වෘක්‍ෂයෝද මාගේ අසපුවෙහි හටගත් ඵල ඇත්තාහු වෙත්.
# ´´ආලකය, ඉසිමුග්ග (වන මුං)ය, යලි මොදඵලය යන මොවුහු එහි බොහෝ වෙති. පුල්ලිය, දිඹුල්ය යන මේ වෘක්‍ෂයෝ හාත්පස පැසුණු ගෙඩිවලින් බරවූවාහුය.
# ´´පුලිලය, මිරිස්ය, නුගය, දිවුල්ය, දිඹුල් (අට්ටික්කා) කණ්ටපක්කය, පාරියය යන මෙකී වෘක්‍ෂයෝ එහි බොහෝ වෙති.
# ´´මෙම වෘක්‍ෂයෝද, මෙයින් පිටත් තවත් බොහෝ වෘක්‍ෂයෝද, මාගේ අසපුවෙහි ඵල හටගත්තාහු වෙති. මාගේ අසපුවෙහි බොහෝ මල් හටගන්නාවූ වෘක්‍ෂයෝද පිරී ගියාහු වෙත්.
# ´´ආළුවය, කලම්බය, බිලාලීය, තක්කලය, ආලකය, තාලකය යන අල වර්‍ගයෝද මාගේ අසපුවෙහි විද්‍යමාන වෙත්.
# ´´මාගේ අසපුවට නුදුරෙහි පැහැදි දිය ඇති, සිසිල් දිය ඇති, මනාවූ (කුඩා) තොටුපලවල් ඇති මනොඥවූ ජාතස්සරයක් හෙවත් ස්වයංජාත (තෙමේම හටගත්) විලක් විය.
# ´´සුදු නෙළුම් සහිත, රතු නෙළුම් සහිත හා උපුල් එහි බොහෝය. මදාරා ගස්වලික් වැසී ගිය (එම තඩාගය) නොයෙක් සුවඳ වහනය කරයි.
# ´´පද්මයෝ (කැකුළුවීමෙන්) ගැබ්ගනිති. ඇතැම් පද්මයෝ පිපෙත්. (ඇතැම් පියුම්හි) පිපුනාවූ පත්‍රයෝ සිටිත්. පද්ම කර්ණිකාවෝද බොහෝ වෙති.
# ´´නෙළඹලවලින් මීද, නෙළුඹු දැලිවලින් කිරි හා ගිතෙල්ද වැගිරේ. නොයෙක් සුගන්ධ වහනය වූවාහු හාත්පස එම සුවඳින් යුක්තය.
# ´´කුමුදු සුවඳද, අඹමල් සුවඳද පමුණුවන වාතයෝ විද්‍යමාන වෙති. ස්වයංජාත විල ලඟ ඉවුරෙහි ඒ අතට නැමුණු, පිපුණු වැටකෙයියා ගස් බොහෝය.
# ´´මැනවින් පිපුණු සුවඳවත් බඳුවදද, සෙතවාරී පුෂ්පයෝද එහි වෙති. කිඹුලෝද (සූ සූ හඬ නඟමින් දිය මතුපිට කටින් දිය බුබුළු නංවන්නාවූ) සුංසුමාරයෝද, ජලජ චණ්ඩ සත්ත්‍වයෝ එහි හටගනිති.

# ´´උඩට මතුවී ගොදුරු ඩැහැගන්නෝද, පිඹුරෝද එම ජාතස්සරයෙහි බොහෝ වෙති. (එය) පෘඨිත (පෙටි)යෝද, පාවුස නම්වූ ලේල්ලුද, වලජ නම් වලයෝද, මුඤ්ජ නම්වූ මොද්දුද, රොහිත නම්වූ රෙහෙරුද යන මෙකී මස් කැසුබුවන්ගෙන් ගැවසි ගත්තේය. යලි, හුණුපුපුළන්ගෙන්ද, (එම විල) ගහණය. පරෙවියෝය, රවිහංසයෝය, කුකුත්‍ථක නම් පක්‍ෂීහුය, නදීවර නම් පක්‍ෂීහුය,
#
# ´´දින්‍දිභ නම් කිරළ පක්‍ෂීහුය, චක්කවාක නම්වූ සක්වා ලිහිණියෝය, චම්පක නම් පක්‍ෂීහුය, ජීව-ජීව යන අනුකරණයෙන් හඬන ජීව ජීවක පක්‍ෂීහුය, ලෙහෙනුන්ය, උක්කුස නම්වූ කබරුස්සෝය, සෙනක නම්වූ උකුස්සෝය, උඩර නම්වූ පක්‍ෂීහුය යන මොවුහු එහි බොහෝ වෙති.
# ´´කොඨක නම් පක්‍ෂීහුය, සුව (ගිරා) පෝතකයෝය, කකුළුවෝය, සෙමරුය යන මෙකී සත්‍වයෝද, එහි බොහෝ වෙති. කාරෙණිය, තිලකය යන මොවුහුද එම විල ඇසුරුකොට ජීවත් වෙත්.
# ´´සිංහයෝද, ව්‍යාඝ්‍රයෝද, දිවියෝද, වලස්සුද, කොක්නහවෝද, කරබාන වලස්සුද, වඳුරෝද, කිඳුරෝද මාගේ අසපුවෙහි දෘශ්‍යමාන වෙත්.
# ´´මම එම සුවඳ ආඝ්‍රාණය කරමින් ඵල වර්‍ග බුදිමින්, සුවඳ දිය පානය කරමින් මාගේ අසපුවෙහි වෙසෙමි.
# ´´එහි මෘගයෝද, හූරෝද, පසද මෘගයෝද, (ඔවුනට වඩා කුඩා ස්වරූප ඇති) ඛුද්දරූපකයෝද, අග්ගිකජොතික නම් සත්ත්‍වයෝද මාගේ අසපුවෙහි වෙසෙත්.
# ´´හංසයෝද, කොස්වාලිහිණියෝද, මොණරුද, සැළලිහිණියෝද, කොවුලෝද, මඤ්ජරීක නම් සත්ත්‍වයෝද, බකමුහුණෝද, පොඨසීස නම් පක්‍ෂීහුද එහි බොහෝ වෙති.
# ´´පිශාචයෝද, අසුරයෝද, කුම්භාණ්ඩයෝද, රකුසෝද බොහෝ වෙති. (එසේම) ගුරුලෝද, සර්‍පයෝද, මාගේ අසපුවෙහි වෙසෙති.
# ´´මහත් ආනුභාව ඇති, සන්හුන් සිත් ඇති, එකඟවූ පැන් කෙණ්ඩි දරන්නාවූ, අඳුන් දිවි සම් උතුරු සළු කොට හඳින්නාවූ ඒ සියළු ඎෂීහු, දළමඬුලු බරින් යුතුවූවාහු මාගේ අසපුවෙහි වෙසෙත්.
# ´´වියදඬු පමණ දුර බලන්නාවූ, ප්‍රාඥවූ, ශාන්ත පැවතුම් ඇති, ලාභ අලාභ දෙකින්ම සමසේ සතුටුවන්නාවූ (ඎෂීහු) මාගේ අසපුවෙහි වෙසෙත්.
# ´´වැහැරි සිවුරු කම්පා කරවමින්, අඳුන් දිවි සම් පොළොහරිමින්, ධ්‍යාන බලයන්ගෙන් ස්ථිරබවට පත් ඔවුහු හැමකල්හි අහසෙහි යෙත්.
# ´´ඔවුහු දිය හෝ, කෘෂ්ඨ හෝ, අග්නිදාරුන් හෝ ගෙන නොඑති. එම දිය ආදීහු තෙමේම ඔවුන් ලඟට පැමිණියාහු වෙති. ප්‍රාතිහාර්‍ය්‍යයාගේ මේ විපාකයයි.
# ´´ඔවුහු ලොහෝ භාජනයක් ගෙන කුඤ්ජර නම්වූ මහා හස්ති රාජයන් මෙන්ද, නිර්භීත කේශර සිංහයන් මෙන්ද වන මැදෙහි වෙසෙත්.
# ´´(මේ ඎෂීන්ගෙන්) ස්වකීය ධ්‍යාන බලයෙන් වසඟවූ ඇතැමෙක් පූර්‍වවිදෙහයට යෙත්. ඇතැමෙක් උතුරුකුරු දිවයිනට යෙත්. (ගොස්) ඒ ඒ තැනින් පිණ්ඩපාතය ගෙනවුත් (සියළුදෙනම) එකතුව හිඳ වළඳත්.
# ´´උග්‍රවූ තෙද ඇති, තාදී ගුණ ඇති, එසේ අහසින් යන්නාවූ සියළු ඎෂීන්ගේ අඳුන්දිවි සම් හඬින් එකල්හි වනය (එක පැහැර) හඬ නැඟුනාක් මෙන් වෙයි.
# ´´මහා වීරයන් වහන්ස, උග්‍ර තපස් ඇති මෙබඳු ශිෂ්‍යයෝ මාගේ (අසපුවෙහි වෙසෙත්.) ඔවුන් විසින් පිරිවරන ලද මම මාගේ අසපුවෙහි වෙසෙමි.
# ´´ස්වකීය (ධ්‍යානාදී) කටයුතුවල යෙදෙනු කැමති ස්වීය (ධ්‍යානාදී) කර්‍ම කරණකොටගෙනම (අනුන්ට තුටු කරවන ලද) සිල්වත්වූ, ප්‍රාඥවූ, (මෙත්තා, කරුණා, මුදිතා, උපෙක්‍ෂා යන) අප්‍රමාන්‍ය ධර්‍මයන් විෂයයෙහි දක්‍ෂවූ රැස්වූ මෙම ශිෂ්‍යයෝ මා සතුටු කළාහුය.
#
# ´´ලෝකයාගේ පූජාවන් පිළිගන්නාවූ, විනායකවූ පදුමුත්තර බුදුරජතෙම (එය) සුදුසු කාලයයි දැන එතැනට එළඹිසේක.
# ´´එළඹ, කෙළෙස් තවන වීර්‍ය්‍යයෙන් යුතුවූ, ප්‍රාඥවූ, මෞන ගුණ ඇති (එම) සර්‍වඥ තෙමේ පාත්‍රය ගෙන පිඬු පිණිස මා වෙත එළඹි සේක.
# ´´එසේ වැඩියාවූ පදුමුත්තර බුදුරජුන්(ට) වැඩහිඳීම සඳහා තණ ඇතිරියක් පණවා (එහි) සල්මල් විසිරවීමි.
# ´´සම්බුදු රජුන් එම (අසුනෙහි) වඩාහිඳුවා, ප්‍රීතියෙන් පිනාගියේ (එසේ) ප්‍රීතියෙන්ම, සැලෙන සිත් ඇත්තේ, මහා පර්‍වතයට නැගීමට අගිල් (රැස්කොට) ගතිමි.
# ´´කළගෙඩියක් පමණවූ දිව්‍යමය සුවඳ ඇති ඉදුනු කොස් ගෙඩියක්ද කරෙහි තබාගෙන බුදුරජුන් වෙත එළඹියෙමි.
# ´´මම බුදුරජුන්ට එම (කොස්) ගෙඩිය පිළිගන්වා අගිල්ද ආලේප කළෙමි. (එසේම)
# ´´ලෝකයාගේ පූජාවන් පිළිගන්නාවූ පදුමුත්තර බුදුරජතෙම ඎෂීන් මැද හිඳ මෙම ගාථාවන් වදාළ සේක.
# ´´යමෙක් මට මේ කොස් ගෙඩිද, අගිල්ද, ආසනයද දුන්නේ නම් හේ (කවරෙක්දැයි) මම තොපට කියමි. (එසේ) කියන්නාවූ මාගේ වචනය අසව්.
# ´´ගමෙහි හෝ, යලි අරණෙහි හෝ, ශෛල පර්‍වතයන්හි විවේකයට සුදුසු ස්ථාන නම්වූ පබ්භාරයන්හි (කඳු බෑවුම්වල) හෝ, ගුහාවන්හි හෝ, (වසන) මොහුගේ කැමැත්තට අනුව බොජුන් පහළවන්නේය.
# ´´මිනිස් තෙම දෙව්ලොව හෝ, මිනිස් ලොව උපන්නේ, භෝජනයන් කරණකොටගෙනද, වස්ත්‍රයන් කරණකොටගෙනද, පිරිස තෘප්තිමත් කරන්නේය.
# ´´දිව්‍යවූ හෝ, මනුෂ්‍යවූ හෝ යම් යෝනියක උපදී නම්, නොකැළඹුණු භෝග සම්පත් ඇත්තේව මෙම මිනිස් තෙම සසර සැරිසරන්නේය.
# ´´(මෙතෙම) කප් තිස් දහසක් දෙව්ලොව සිත් අලවා වසන්නේය. දහස් වරක් සක්විති රජ වන්නේය.
# ´´එක් සැත්තෑ වරක් දිව්‍ය රාජ්‍යය කරවන්නේය. (කරවනු ලබන) මහත්වූ ප්‍රදේශ රාජ්‍යයන් (මෙතෙකැයි) ගණන් වශයෙන් ගිණිය නොහැකිය.
# ´´මින් කල්ප ලක්‍ෂයකින් මතුයෙහි ඔක්කාක කුළයෙහි උපදින්නාවූ නම්න් ගෞතම නම් ශාස්තෘ තෙමේ ලොව පහළවන්නේය.
# ´´උන්වහන්සේගේ ධර්‍මයෙහි දායාදීවූ, ධර්මයෙන් නිර්මිත කළාක් වැනිවූ, ඖරස බුද්ධ පුත්‍රවූ (මේ තෙම) සියළු ආශ්‍රවයන් (ප්‍රහාණ පරිඥා වශයෙන්) දැන, ආශ්‍රව රහිතව වසන්නේය´´ කියායි.
# ´´(එසේ කියන ලද්දේ) යමෙක් පිළිබඳව නම් ඒ මම ලෝක නායකයන් වහන්සේ දුටිමි. මා විසින් මැනවින් ලබන ලදී. පැමිණෙන ලද ත්‍රිවිද්‍යාවෝ ඇතියහ. බුදුරජාණන් වහන්සේගේ සසුනද කරණ ලදී.
# ´´ගමෙහි හෝ, යලි අරණෙහි හෝ ශෛල පර්‍වතයන්හි විවේකයට සුදුසු ස්ථාන නම්වූ පබ්හාරයන්හි හෝ, ගුහාවන්හි හෝ, (වසන) මාගේ කැමැත්තට අනුව හැමකල්හි මට බොජුන් පහළවේ.
# ´´ඒකාන්තයෙන් බුදුරජාණන් වහන්සේගේ සමීපයට මාගේ යහපත් පැමිණීමක් විය. පැමිණෙන ලද ත්‍රිවිද්‍යාවෝ ඇත්තාහුය. මා විසින් බුදුරජාණන් වහන්සේ ගේ සසුන කරණ ලදී.
# ´´මා විසින් ක්ලේශයන් දවන ලදහ. සියළු භවයෝ නසන ලදහ. හස්ති රාජයකු මෙන් බැඳුම් සිඳ, ආශ්‍රව රහිතව වෙසෙමි.
# ´´සිව් පිළිසිඹියාවෝද, අෂ්ට විමොක්‍ෂයෝද, ෂඩභිඥාවෝද සාක්‍ෂාත් කරණ ලදී. බුදුරජාණන් වහන්සේගේ සසුනද කරණලදී. මෙහි මේ අයුරින් ආයුෂ්මත් උපසීව තෙරුන් වහන්සේ මෙම ගාථාවන් වදාළ සේක.´´ 
# 
# නන්‍දක ථෙරාපදානය.
# ´´පෙර මම මහ වෙනෙහි වැද්දෙක් වීමි. පසඳ මෘගයෙකු සොයන්නේ (එහිදී) සියල්ල තෙමේම දත් බුදුරජුන් දිටිමි.
# ´´පස් මරුන් දිනූ, සියල්ල තෙමේම දත්, ප්‍රාඥවූ අනුරුද්ධ නම් එම සර්‍වඥ තෙම විවේක සැප කැමැත්තේ වනයට පිවිසියේ වේ.
# ´´මම (දඬු සතරක් එක්කොට කෙළවරකින් බැඳ සාදාගත්) චතු දණ්ඩය ගෙන, දඬු සතර තැනක පිහිටන සේ (දිගහැර) තැබීමි. (එසේ තබා) මැනවින් මඩුවක් කොට නෙළුම් මල්වලින් වැසීමි.
# ´´(එසේ) මඩුව (නෙළුමින්) වසා බුදුරජුන්හට වැන්දෙමි. දුන්න එහෙම තබා අනගාර්‍ය්‍ය නම්වූ ශාසනයෙහි පැවිදිවීමි.
# ´´පැවිදිවී නොබෝ කලකින් මට රෝගයක් ඇතිවිය. පූර්ව කර්මය ගැන සිහිපත් කොට මම එහි කළුරිය කෙළෙමි.
# ´´(ඒ පසේ බුදුරජුන්හට කුටිය පිදීමේ) පූර්ව කර්‍මය හා යෙදුනේ, මම තුෂිත දිව්‍ය ලෝකයෙහි උපනිමි. එහි කැමති දෑ ලැබෙන රුවන් මුවා විමනක් පහළවේ.
# ´´අධිෂ්ඨාන කරණ ලද්දාවූ මම දහසක් හසුන් යෙදූ ඒ දිව්‍යමය යානයට නැගී කැමති තැනකට යෙමි.
# ´´එම යානයෙන් ගෙන යනු ලබන්නාවූ දෙවිවූ මාගේ හාත්පස යොදුන් සියයක් තන්හි මට මණ්ඩපයක් දරයි.
# ´´මම අතිශයින් මල් අතුරණ ලද යහනෙහි නිදමි. නිරතුරුවම අහසිනුදු නෙළුම් මල් වැසි වසී.
# ´´මිරිඟු දිය සැලෙන, අව් පහරන කල්හිදු (එම) අව්ව මා නොතවයි. මණ්ඩප දානයාගේ මේ විපාකයයි.
# ´´දුගතිය ඉක්මවූයේ වෙමි. මට අපායයෝ වසන ලද්දාහු වෙති. මණ්ඩපයෙහි හෝ, වෘක්‍ෂ මූලයෙහි හෝ හුන්නාවූ මට සන්තාපයක් නොවේ.
# ´´පෘථිවි සංඥාවෙන් ඉටා (පොළොව සේ වීමට අදිටන් කොට) මම සයුර තරණය කරමි. ඒ මා විසින් මැනවින් කරණ ලද කර්‍ම ඵලයයි. බුද්‍ධ පූජාවෙහි මේ විපාකයයි.
# ´´නොමගද මගකොට අහසෙහි යෙමි. මා විසින් මනාකොට කරණ ලද කර්‍මය ආශ්චර්‍ය්‍යයයි. බුද්‍ධ පූජාවෙහි මේ විපාකයයි.
# ´´පෙර විසූ කඳ පිළිවෙල දනිමි. දිවැස පිරිසිදු කරණ ලදී. මාගේ ආශ්‍රවයෝ ක්‍ෂය කරණ ලදහ. බුද්‍ධ පූජාවෙහි මේ විපාකයයි.
# ´´පෙර ජාතීහු අතහැර දමන ලදහ. බුදුරජුන්ගේ ඖරස පුත්‍රයෙක් වීමි. සද්‍ධර්‍මයෙහි දායාදී (උරුමය ඇත්තෙක්) වෙමි. බුද්‍ධ පූජාවෙහි මේ විපාකයයි.
# ´´ශාක්‍ය කුල ශ්‍රේෂ්ඨවූ ගෞතම බුදුරජුන් ආරාධනය (සතුටු) කෙළෙමි. ධර්‍මයට ධජයක් වූයේ, ධර්‍මයට දායාදීද වෙමි. බුද්‍ධ පූජාවෙහි මේ විපාකයයි.
# ´´ශාක්‍ය කුල තිලකවූ ගෞතම බුදුරජුන් වෙත එළඹ සිට (එම) බුදුරජුන්ගෙන් නිවන් මග විචාළෙමි.
# ´´(මා විසින්) ආරාධනය කරණ ලද බුදුරජතෙම ගැඹුරුවූ, සියුම්වූ ඒ නිර්‍වාන පදය වදාළ සේක. මම උන්වහන්සේගේ (ඒ) ධර්‍මය අසා ආශ්‍රවක්‍ෂය නම්වූ නිවනට පැමිණියෙමි.
# ´´මා විසින් මැනවින් කරණ ලද කර්‍මය ආශ්චර්‍ය්‍යයකි. (නැවත සසරෙහි) ඉපදීමෙන් මිදුනේ වෙමි. ක්‍ෂය කළ සියළු ආශ්‍රවයන් ඇත්තේ වෙමි. දැන් නැවත ඉපදීමක් නැත.
# ´´ඒකාන්තයෙන් බුදුරජාණන් වහන්සේගේ සමීපයට මාගේ යහපත් පැමිණීමක් විය. පැමිණෙන ලද ත්‍රිවිද්‍යාවෝ ඇත්තාහුය. මා විසින් බුදුරජාණන් වහන්සේ ගේ සසුන කරණ ලදී.
# ´´මා විසින් ක්ලේශයන් දවන ලදහ. සියළු භවයෝ නසන ලදහ. හස්ති රාජයකු මෙන් බැඳුම් සිඳ, ආශ්‍රව රහිතව වෙසෙමි.
# ´´සිව් පිළිසිඹියාවෝද, අෂ්ට විමොක්‍ෂයෝද, ෂඩභිඥාවෝද සාක්‍ෂාත් කරණ ලදී. බුදුරජාණන් වහන්සේගේ සසුනද කරණලදී. මෙහි මේ අයුරින් ආයුෂ්මත් නන්‍දක තෙරුන් වහන්සේ මෙම ගාථාවන් වදාළ සේක.´´ 
# 
# හේමක ථෙරාපදානය.
# ´´එකල්හි අනෝම නම් තවුසෙක් තෙම ශෛල පර්‍වතයෙක්හි විවේකයට සුදුසු ස්ථානයක්වූ පබ්භාරයක් ඇසුරුකොට මනා අසපුවක් කොට එම පන්සැලෙහි විසීය.
# ´´ඔහුගේ තපොකර්‍මය සිද්‍ධිප්‍රාප්තය. (එසේම හෙතෙම) ස්වකීය ධ්‍යාන බලයෙහිද සිද්‍ධිප්‍රාප්තය. ස්වීය ශ්‍රාමාණ්‍ය ගුණයෙන් මැඩපවත්වන ලද කෙළෙස් ඇත්තෙක. කෙළෙස් තවන වීර්‍ය්‍ය ඇත්තෙක. ප්‍රාඥයෙක. ඎෂිවරයෙක.
# ´´විශාරදයෙක. ස්වසමය පරසමයන්හි දක්‍ෂයෙක. පොළොවෙහි හා අහසෙහි ප්‍රකට කෙණෙක. උත්පාත ශාස්ත්‍රයෙහි දක්‍ෂයෙක.
# ´´එකල්හි පහවූ ශෝක ඇති, නිරාරම්භකවූ, ස්වල්පාහාරයකින් යැපෙන, ලොල් බැව් නැති, ලාභාලාභ දෙක්හි (සමව) සතුටුවන, ධ්‍යාන ඇති, ධ්‍යානයෙහි ඇළුනාවූ, මෞන ගුණ යුතු,
# ´´සර්‍වඥවූ, අග්‍ර කාරුණීකවූ පියදස්සී නම් ඒ බුදුරජතෙම සත්ත්‍වයන් (සසර සයුරින්) එතර කරනු කැමැත්තේ මහා කරුණාව පැතිරවීය.
# ´´පියදස්සී බුදුරජතෙමේ ධර්‍මාවබෝධයෙහි සමත් කෙනෙකු දැක සක්වලවල් දහසකට වුවද ගොස් (විනෙය්‍ය ජනයනට) අවවාද කරයි.
# ´´ඒ බුදුරජතෙම මා සසර සයුරින් ගොඩලනු කැමැත්තේ මාගේ අසපුවට වැඩිසේක. මා විසින් ඊට පෙර බුදුරජතෙම නොදක්නා ලදී. කිසිවෙකුගෙන් (උන්වහන්සේ ගැන) නොඅසන ලද්දේ වෙමි.
# ´´මම උන්වහන්සේ ගැන උත්පාතය, සුපිනය, ලක්‍ෂණය යන මේ ශාස්ත්‍රයෝ මැනවින් පවසන ලදහ. මම පොළොවෙහි හා අහසෙහි පතළාවූ කෙනෙක් වෙමි.
# ´´නක්‍ෂත්‍ර පදයන්හිද දක්‍ෂ වෙමි. මම ඒ ශාස්ත්‍රයන්ගෙන් බුදුරජුන්ගේ (තොරතුරු) අසා එහි සිත පැහැදවීමි. අනුභව කරමින්ද, හිඳිමින්ද නිතරම (ඒ පිළිබඳව) සිහි කරමි.
# ´´මෙසේ මා සිතන කල්හි බුදුරජාණන් වහන්සේ ගැන සිහිපත් කරන්නාවූ මට එකෙනෙහි ප්‍රීතිය ඇතිවිය.
# ´´නැවත සුදුසු කාලය එළඹ බුදුරජතෙම මා සමීපයට වැඩි සේක. (එසේ) පැමිණි කල්හිදු මේ මහාමුනිවූ බුදුරජතෙමේයයි නොදනිමි.
# ´´(සත්ත්‍ව ලෝකයට) අනුකම්පා කරන්නාවූ, කාරුණීකවූ පියදස්සී බුදුරජතෙම මම දෙවියන් සහිත ලෝකයෙහි සර්‍වඥ වෙමැයි තෙමේම දැන්වූහ.
# ´´මහාමුනිවූ පියදස්සී බුදුරජුන්යයි හැඳින සිය සිත පහදවා මෙම වචනය කීමි.
# ´´අන්‍යයෝ පුටුවෙහිද, පළඟෙහිද, දික් සඟලා පුටුවෙහිද හිඳිත්. සියල්ල දක්නාවූ බුදුරජාණන් වහන්ස, (ඔබද) රුවන් හසුනෙහි හිඳිනු මැනව.
# ´´(මෙසේ කියා) එකෙනෙහි සර්වරත්නමය පුටුවක් මවා ඎද්‍ධියෙක් නිර්මිතවූ එම පුටුව පියදස්සී බුදුරජුන්හට දුනිමි.
# ´´ඎද්‍ධියෙන් නිර්මිත කරණ ලද රුවන් පුටුවෙහි වැඩහුන් (බුදුරජුන්හට) එකෙණෙහි මම කළයක් පමණවූ ජම්බු ඵලයක් දුනිමි.
# ´´බුදුරජතෙම මාගේ සතුට උපදවමින් (එය) වැළÃ කල්හි සිත පහදවා ශාස්තෘන් වහන්සේ වැන්දෙමි.
# ´´ලොක ජ්‍යෙෂ්ඨවූ, නර ශ්‍රේෂ්ඨවූ, රුවන් හසුනෙහි වැඩහුන් පියදස්සී භාග්‍යවත් තෙමේ මෙම ගාථාවන් වදාළ සේක.
# ´´යමෙක් මට රුවන් මුවා පුටුවක්ද, අමා වැනි (දඹ) ඵලයක්ද, දුන්නේ නම් හේ (කවරෙක්දැයි) කියන්නෙමි. (එසේ) කියන්නාවූ මාගේ වචනය අසව්.
# ´´(මෙතෙම) සත් සැත්තෑ කපක් දෙව්ලොව සිත් අලවා වසන්නේය. සත් සැත්තෑ වරක් සක්විති රජ වන්නේය.
# ´´දෙවෙන්‍ද්‍රව දෙතිස් වරක් දිව්‍ය රාජ්‍ය කරන්නේය. (කරවනු ලබන්නාවූ) මහත්වූ ප්‍රදේශ රාජ්‍ය (මෙතෙකැයි) ගණන් වශයෙන් ගිණිය නොහැකිය.
# ´´රන්මුවාවූද, රිදීමුවාවූද, පියුම රා මිණිමුවාවූද, රුවන්මුවාවූද මැනවින් කළ බොහෝ පර්‍ය්‍යඞ්ක ලබන්නේය.
# ´´පුණ්‍ය කර්‍මය සහ යෙදුනාවූ සක්මන් කරන්නාවූ මේ මනුෂ්‍යයා එකල්හි බොහෝ පර්‍ය්‍යඞ්කයෝ පිරිවරත්.
# ´´කූටාගාරයෝද, ප්‍රාසාදයෝද, මාහැඟි සයනාසනද මොහුගේ සිත දැනගෙන මෙන් එකෙණෙහි පහළ වෙත්.

# ඇතුන්ගේ පා විදිනා තොමර හා අකුසු (හෙන්ඩු) ගත් අත් ඇති ග්‍රාමණීන් (ගම් ප්‍රධානීන්) විසින් නගින ලද සියළු අලංකාරයන්ගෙන් සරසන ලද සැට දහසක් ඇත්තුද, හෙම් වැනි වත් ඇඳවූ රන්පොරොදු බැඳි ඇත්තුද මොහු පිරිවරත්. රත්නපීඨ දානයාගේ මේ විපාකයයි.
#
# ´´අවිගත් අත් ඇති, සන්නාහ සන්නද්‍ධවූ, ග්‍රාමණීන් (ගම් ප්‍රධානීන්) විසින් නගන ලද, ජන්මයෙන්ම ආජානීයවූ, ශීඝ්‍රවාහී සෛන්‍ධවවූ සැටදහසක් අශ්වයෝද මොහු නිතර පිරිවරත්. රත්නපීඨ දානයාගේ මේ විපාකයයි.
#
# ´´දුනුගත් අත් ඇති, සන්නාහසන්නද්‍ධවූ ග්‍රාමණීන් විසින් නහින ලද ඔසවන ලද ධජ ඇති, සන්නද්‍ධවූ දිවිසමින් වළඳන ලද රථද, ව්‍යාඝ්‍ර සමින් වළඳන ලද රථදැයි මෙසේ සැට දහසක් රථයෝ මා නිතර පිරිවරත්. රත්නපීඨ දානයාගේ මේ විපාකයයි.
#
# ´´දෙවීමට සුදුසුවූ සැට දහසක් ධෙනූහු අතිශ්‍රෙෂ්ඨවූ වස්සන් උපදවත්. රත්නපීඨ දානයාගේ මේ විපාකයයි.

# ´´මැනවින් අලංකාර කරණ ලද සොළොස් දහසක් ස්ත්‍රීහු විසිතුරු වස්ත්‍රාභරණ ඇත්තාහු, පළඳින ලද මිණි කොඬොල් ඇත්තාහු, දිග ඇසි පිහාටු ඇත්තාහු, සිනා සහිත වූවාහු, සිහින් කටී ප්‍රදේශ ඇත්තාහු, නිරතුරුවම මොහු පිරිවරන්නාහුය. රත්නපීඨ දානයාගේ මේ විපාකයයි.
#
# ´´මින් අටලොස් සියවන කපෙහි පසැස් ඇත්තාවූ ගෞතම බුදුරජතෙමේ ඝනාන්‍ධකාරය නසා ලොව පහළ වන්නාහ.
# ´´උන්වහන්සේගේ දර්‍ශනය නිසා ආකිඤ්චනව හෙවත් ධන රැස්කිරීම් නොමැතිව පැවිදි වන්නේය. ශාස්තෲන් වහන්සේ තුටුකොට සසුනෙහි සිත් අලවා වසන්නේය.
# උන්වහන්සේගේ ධර්‍මය අසා කෙළෙස් නසන්නේය. සියළු ආශ්‍රවයන් (ප්‍රහාණ පරිඥා වශයෙන්) දැන ආශ්‍රව රහිතව පිරිනිවන් පාන්නේය´´ කියායි.
# ´´යොගක්‍ෂෙම නම්වු නිවන දක්වාම මා උසුලාගෙන යන මාගේ ධුරවාහක ගවයා වීර්‍ය්‍යයයි. මම උත්තමාර්ත්‍ථයවූ නිවන පතන්නේ සසුනෙහි වෙසෙමි.
# ´´මේ මාගේ අවසානයයි. අන්තිම භවය මේ පවතී. දැන් නැවත ඉපදීමක් නැත.
# ´´ඒකාන්තයෙන් බුදුරජාණන් වහන්සේගේ සමීපයට මාගේ යහපත් පැමිණීමක් විය. පැමිණෙන ලද ත්‍රිවිද්‍යාවෝ ඇත්තාහුය. මා විසින් බුදුරජාණන් වහන්සේ ගේ සසුන කරණ ලදී.
# ´´මා විසින් ක්ලේශයන් දවන ලදහ. සියළු භවයෝ නසන ලදහ. හස්ති රාජයකු මෙන් බැඳුම් සිඳ, ආශ්‍රව රහිතව වෙසෙමි.
# ´´සිව් පිළිසිඹියාවෝද, අෂ්ට විමොක්‍ෂයෝද, ෂඩභිඥාවෝද සාක්‍ෂාත් කරණ ලදී. බුදුරජාණන් වහන්සේගේ සසුනද කරණලදී. මෙහි මේ අයුරින් ආයුෂ්මත් හේමක තෙරුන් වහන්සේ මෙම ගාථාවන් වදාළ සේක.´´ 
# 
#
# තොදෙය්‍ය ථෙරාපදානය.
# ´´කෙතුමතී නම් උතුම් නගරයෙහි විජය නම් රජෙක් විය. (හෙතෙම) ශූරය. වික්‍රම සම්පන්නය. එකල්හි හේ (එම කේතුමතී) පුරයෙහි අධිපතිව විසීය.
# ´´ප්‍රමාදවූ එම රජුගේ (දුර්‍වල අවස්ථාව දැන) වනචාරීහු නැගී සිටියහ. සිදුරු සොයන්නෝද, මුඛරයෝද, එකල්හි රට නැසූහ.
# ´´රජතෙම ප්‍රත්‍යන්තය කුපිතවූ කල්හි භටයන්ද, බලසෙනගද එකල්හි වහා රැස්කරවීය. සතුරාට නිග්‍රහද කළේය.
# ´´හස්ත්‍යාරෝහකයෝද, ආරක්‍ෂකයෝද, චර්‍මයෝදීහුද, උග්‍රවූ ධනුර්‍ධරයෝද, යන සියල්ලෝද එකල්හි රැස්වූහ.
# ´´අරක්කැමියෝද, කරනැවෑමියෝද, දියවඩන්නෝද, මල්කරුවෝද, ශූරවූ සංග්‍රාම ඇති සියල්ලෝ එකල්හි රැස්වූහ.
# ´´එකල්හි කඩු ගත් අත් ඇති පුරුෂයෝද, දුනු ගත් අත් ඇත්තෝද, සන්නාහ සන්නද්‍ධයෝද, රෞද්‍රවූ වැද්දෝද යන සංග්‍රාම දිනූ වීරයෝ සියළු දෙනම රැස්වූහ.
# ´´බඳින ලද රන් පොරොදුවලින් අලංකාර කරණ ලද්දාවූ ත්‍රීමද ගලන ඇත්තුද, සැට වයස් ඉක්ම ගිය පිරිහෙන බල ඇති ඇත්තුද යන මේ සියල්ලෝ එකල්හි රැස්වූහ.
# ´´ශීතෝෂ්ණයෙන් ඉවසන, යුද බිමට ආලෝකය දෙන්නාක් වැනිවූ. යුද කිරීමට ආජීවය කොට ඇති, කරණ ලද කටයුතු ඇති සියල්ලෝ එහි රැස්වූහ.
# ´´සක්හඬද, බෙර හඬද, තවත් (නොයෙක්) කම්පා කරන්නාවූ ශබ්දද යන මොවුන්ගෙන් සියල්ලන් සතුටු කරවමින් ඔවුහු එකල්හි රැස්වූහ.
# ´´ත්‍රිශූලය, කොන්තය, මන්ත්‍රය යන මොවුන්ගෙන්ද, කවචයන්ගෙන්ද හා තෝමරයන්ගෙන්ද කොටනු ලබන්නන් හෙළමින් සියල්ලෝ එකල්හි රැස්වූහ.
# ´´ජයගත නොහැකි යුද්‍ධයක් දිනූ එම රජතෙම කෙසේ හෝ එය නිමවා එකල්හි සැටදහසක් ප්‍රාණීන් හුළෙහි තැති ගන්වීය. (තැබවිය.)
# ´´අහෝ රජතෙම, අධාර්මිකය. නිරයෙහි පැසෙන්නාවූ ඔහුගේ (එම දුකෙහි) අවසානය කවදා වන්නේදැයි මනුෂ්‍යයෝ ශබ්ද කළාහුය.
# ´´එකල්හි මම සයනයෙහි පෙරළෙමින් නිරයෙහි (මෙන්) සයනය කරමි. දිවා රෑ දෙක්හි නොදනිමි. මා හුලින් (හුල තබන අයුරින්) තැතිගන්වත්.
# ´´ප්‍රමාදවූ රාජ්‍යයෙන්ද, වාහනයෙන්ද, බලයෙන්ද කවර ප්‍රයෝජනද? ඒ සියල්ලෝ මා (නිරයෙන් වලක්වා) දරන්නට නොපොහොසත් වෙත්. හැම කල්හි මා තැතිගන්වත්.
# ´´පුත්‍රයන්ගෙන් හෝ, අඹුවන්ගෙන් හෝ, සකල රාජ්‍යයෙන් හෝ මට ඇති ප්‍රයෝජන කිම? මම සුගති මාර්‍ගය පිරිසිදු කිරීම සඳහා පැවිදි වන්නෙම් නම් ඉතා මැනවයි සිතීය.

# ´´ඇතුන්ගේ පා විදිනා තොමර හා අකුසු (හෙන්ඩු) ගත් අත් ඇති ග්‍රාමණීන් (ගම් ප්‍රධානීන්) විසින් නගින ලද, සියළු අලඞ්කාරයන්ගෙන් සරසන ලද, සැට දහසක් ඇත්තුද, හෙමවත් ඇඳ, රන් පොරොදු බැඳි සංග්‍රාමවචර ඇතුන්ද, එතැන්හිම අපෙක්‍ෂා රහිතව මම අතහැර දැමීමි. ස්වකීය (මිනිසුන් හුල තැබීමේ) පාප කර්‍මයෙන් තැති ගත්තේ, අනගාර්‍ය්‍ය නම්වූ සසුනෙහි (පැවිදිවිමට) නික්ම ගියෙමි.
#
# ´´අහුගත් අත් ඇති, සන්නාහ සන්නද්‍ධවූ ග්‍රාමණීන් (ගම් ප්‍රධානීන්) විසින් නගින ලද, ජන්මයෙන්ම ආ ආජාණීයවූ, ශීඝ්‍රවාහී සෛන්‍ධවවූ සැටදහසක් අශ්වයෝ වෙත් නම් ඒ සියල්ලද හැර දමා අනගාර්‍ය්‍ය නම්වූ සසුනෙහි (පැවිදිවිමට) නික්ම ගියෙමි.
#
# ´´ඔසවන ලද ධජ ඇති, සන්නද්‍ධවූ දිවිසමින් වළඳන ලද රථද, ව්‍යාඝ්‍ර සමින් වළඳන ලද රථ දැයි මෙසේ සැට දහසක් රථයෝ වූවාහුද, ඒ සියල්ල හැරදමා අනගාර්‍ය්‍ය නම්වූ සසුනෙහි පැවිදිවීමි.
# ´´කිරි වැගිරෙන බැවින් නිතරම (බුරුළුවල) ලොහෝ බඳුන් දරන සියළු සැට දහසක් දෙන්නු වෙත්ද, එම දෙන්නු හැර දමා අනගාර්‍ය්‍ය නම්වූ සසුනෙහි පැවිදිවීමි

# ´´මැනවින් අලංකාර කරණ ලද සැට දහසක් ස්ත්‍රීහු විසිතුරු වස්ත්‍රාභරණ ඇත්තාහු, පළඳින ලද මිණි කොඬොල් ඇත්තාහු, දිග ඇසි පිහාටු ඇත්තාහු, සිනා සහිත වූවාහු, සිහින් කටී ප්‍රදේශ ඇත්තාහු, (වෙත්ද?) ඒ සියළු ස්ත්‍රීන් හඬවමින් අනගාර්‍ය්‍ය නම්වූ සසුනෙහි පැවිදිවීමි.
#
# ´´සියල්ලෙන් සම්පූර්‍ණවූ සැටදහසක් ගම්ද, එම රාජ්‍යයද හැරදමා අනගාර්‍ය්‍ය නම්වූ සසුනෙහි පැවිදිවීමි.
# ´´මම නගරයෙන් නික්ම හිමවතට එළඹියෙමි. භාගීරථී ඉවුරෙහි අසපුවක් කෙළෙමි.
# ´´මම පන්සැලක්ද කොට, ගිනිහල් ගෙයක්ද කෙළෙමි. පටන්ගන්නාලද වීර්‍ය්‍ය ඇත්තේ (කාය ජීවිත නිරපෙක්‍ෂව) අතහැර දැමූ ආත්ම ඇත්තේ මම (එම) අසපුවෙහි වෙසෙමි.
# ´´මඩුවෙක්හි හෝ රුක්මුලක හෝ, හිස් ගෙයක හෝ ධ්‍යාන කරන්නාවූ මට තැති ගැනීමක් නැත. භය ජනක අරමුනක් නොදකිමි.
# ´´අග්‍ර කාරුණීකවූ, මොනෙය්‍ය ගුණ යුත්, සුමේධ නම් සර්‍වඥ තෙමේ ඤාණාලෝකය බබුළුවමින් එකෙනෙහි ලොව පහළවිය.
# ´´මගේ අසපුව හාත්පස මහා ඎද්‍ධි ඇති යක්‍ෂයෙක් විය. (හෙතෙම) බුද්‍ධ ශ්‍රේෂ්ඨයන් වහන්සේ ලොව පහළවූ එකල්හි මට (එය) දැන්වීය. (කෙසේද යත්?)
# ´´සුමේධ නම්වූ, පසැස් ඇති බුදුරජතෙම ලොව පහළවිය. හෙතෙම සියළු ජන සමූහයා සසර සයුරින් එතර කරති. ඔබද එතර කරන්නාහ´´ (කියායි.)
# ´යක්‍ෂයාගේ වචනය අසා එකෙනෙහි (ප්‍රීතියෙන්) සැළුනේ වෙමි. ´´බුදුරජය, බුදුරජය´´ යි සිතමින් අසපුව පිළියෙළ කෙළෙමි.
# ´´ගින්දර බැහැරකොට, ඇතිරිලි පිළියෙළකොට තබා අසපුවට වැඳ මම මහ වනයෙන් නික්මීමි.
# ´´එම වනයෙන් සඳුන් ගෙන, ගමින් ගමටද, නගරයෙන් නගරයටද, විනායකවූ බුදුරජුන් සොයමින් (උන්වහන්සේ වෙත) ගියෙමි.
# ´´එසමයෙහි ලෝකනායකවූ සුමේධ භාග්‍යවත් තෙමේ චතුස්සත්‍යය දේශනා කරමින් බොහෝ ජන සමුහයාට ධර්‍මාවබෝධය කරවති.
# ´´මම ඇඳිලි බැඳ, හිසෙහි සඳුන් තබාගෙන සම්බුදු රජුන් වැඳ, මෙම ගාථාවන් කීමි.
# ´´දෑසමන් පිපෙන කල්හි සමීපයෙහි (අවට) සුවඳ හමයි. එසේම, වීරයන් වහන්ස, ඔබගේ ගුණ සුවඳින් සියළු දිගුන් හමායයි.
# ´´සපු, නා, කෝඹු, වැටකේ, සල් යන මෙකී මල් පිපෙන කල්හි සුලඟට අනුව (සුලං හමන අතට) හමා යයි.
# ´´(එසේම) ඔබවහන්සේගේ (ගුණ) සුවඳ අසා හිමවතෙහි සිට (මෙහි) ආමි. ලෝක ජ්‍යෙෂ්ඨයානන් වහන්ස, මහත් යසස් ඇත්තාණන් වහන්ස, මහා වීරයාණන් වහන්ස, ඔබ වහන්සේ පුදමි.
# ´´සුමේධ ලෝක නායකයාණන් උතුම් සඳුනෙන් ආලේප කෙළෙමි. එකෙණෙහි සිය සිත පහදවා නිශ්ශබ්දව සිටියේය.
# ´´ලෝකජ්‍යෙෂ්ඨවූ, නරශ්‍රේෂ්ඨවූ සුමේධ නම් භාග්‍යවත් තෙමේ භික්‍ෂු සංඝයා මැද හිඳ, මෙම ගාථාවන් වදාළ සේක.
# ´´යමෙක් මාගේ ගුණ කීර්‍තනය කළේද, සඳුනෙන් පිදීද, හේ කවරෙක්දැයි මම ප්‍රකාශ කරන්නෙමි. (එසේ) පවසන්නාවූ මාගේ වචනය අසව්.
# ´´(මෙතෙම) සියල්ලන් විසින් පිළිගතයුතු වචන ඇත්තේ, ශ්‍රේෂ්ඨවූයේ, ඎජු, ප්‍රතාපවත්වූයේ වේ. පස්විසි කපක් මුළුල්ලෙහි ප්‍රභා සහිත කෙනෙක් වන්නේය.
# ´´කප් සවිසි සියයක් හෙවත් දෙදහස් හසිය කපක් මුළුල්ලෙහි දෙව්ලොව සිත් අලවා වසන්නේය. දහස් වරක් සක්විති රජ වන්නේය.
# ´´ශක්‍ර දේවේන්‍ද්‍රව දෙතිස් වරක් රාජ්‍යය කරන්නේය. (කරවනු ලබන්නාවූ) මහත්වූ ප්‍රදේශ රාජ්‍ය (මෙතෙකැයි) ගණන් වශයෙන් ගිණිය නොහැකිය.
# ´´ඉන් චුතවූයේ මේ මිනිස් තෙමේ මිනිසත් බවට යන්නේ නම් (මෙම) පුණ්‍ය කර්‍මය හා යෙදුනේ, බ්‍රාහ්මණයෙක් වන්නේය. (කෙබඳු බ්‍රාහ්මණයෙක්ද යත්?)
# ´´වෙද හදාරන්නාවූ, මන්ත්‍ර දරන්නාවූ, වේදත්‍රයෙහි පරතෙරට ගියාවූ, ලක්‍ෂණත්‍රයකින් යුක්තවූ බාවාරි නම් බමුණෙකි.
# ´´එම බාවාරී බමුණාගේ ශිෂ්‍යයෙක්ව, මන්ත්‍ර ශාස්ත්‍රයෙහි පරතෙරට ගියේ, ශාක්‍ය කුල ශ්‍රේෂ්ඨවූ ගෞතම බුදුරජුන් වෙත එළඹ,
# ´´තියුණු ප්‍රශ්න විචාරා, මාර්‍ගය වඩා, සියළු ආශ්‍රවයන් (ප්‍රහාණ පරිඥා වශයෙන්) දැන, ආශ්‍රව රහිතව පිරිනිවන් පාන්නේය´´ (කියායි.)
# ´´මාගේ ත්‍රිවිධාග්නීහු නිවී ගියහ. සියළු භවයෝ නසන ලදහ. සියළු ආශ්‍රවයන් (ප්‍රහාණ පරිඥා වශයෙන්) දැන, ආශ්‍රව රහිතව වෙසෙමි.
# ´´ඒකාන්තයෙන් බුදුරජාණන් වහන්සේගේ සමීපයට මාගේ යහපත් පැමිණීමක් විය. පැමිණෙන ලද ත්‍රිවිද්‍යාවෝ ඇත්තාහුය. මා විසින් බුදුරජාණන් වහන්සේ ගේ සසුන කරණ ලදී.
# ´´මා විසින් ක්ලේශයන් දවන ලදහ. සියළු භවයෝ නසන ලදහ. හස්ති රාජයකු මෙන් බැඳුම් සිඳ, ආශ්‍රව රහිතව වෙසෙමි.
# ´´සිව් පිළිසිඹියාවෝද, අෂ්ට විමොක්‍ෂයෝද, ෂඩභිඥාවෝද සාක්‍ෂාත් කරණ ලදී. බුදුරජාණන් වහන්සේගේ සසුනද කරණලදී. මෙහි මේ අයුරින් ආයුෂ්මත් තොදෙය්‍ය තෙරුන් වහන්සේ මෙම ගාථාවන් වදාළ සේක.´´ 
# 
# ඡතු කණ්ණික ථෙරාපදානය.
# ´´මම හංසවතී නගරයෙහි සිටු පුත්‍රයෙක් වීමි. එකල්හි මම (සියළු) කාම ගුණයන්හි යෙදුනේ පිරිවර සහතව වසමි.
# ´´ගෙවල් ලකුණු දන්නෝ (ප්‍රාසාද තුණක්) ගොඩනැගූහ. (එම) තුන් පහයට නැගී එහි මම නෘත්‍යයන්ගෙන්ද, ගීතයන්ගෙන්ද යුතුව එකල්හි පිරිස් සහිතව වෙසෙමි.
# ´´මට කුළු තාලම් ආදියෙන් යුත් තූර්‍ය්‍යයෝ ගසන ලදහ. සියළු ස්ත්‍රීහු නටන්නාවූ මාගේ සිත පැහැරගනිත්මය.
# ´´පිලිහිස සිසාරන්නියෝද, මිටි අය මෙන් නටන්නියෝද, සිහදෙනෙකු මෙන් මැද පෙදෙස පෙන්වමින් නටන්නියෝද, උඩට මතුවෙමින් නටන්නියෝද, ශෝකීව සිතන්නවුන් මෙන් නටන්නියෝද, හැම කල්හි මා පිරිවරත්.
# ´´වන්‍දිභට්ටයෝද, කුම්භථූන නම් එක් මුහුණින් යුත් තූර්‍ය්‍ය විශේෂය වයන්නෝද, යන මෙකී නළු නිලියෝ බොහෝ වෙති. මෙම නළු නිලියෝ හැම කල්හි මා පිරිවරත්.
# ´´කරණැවෑමියෝද, දියවඩන්නෝද, අරක්කැමියෝද, මල්කරුවෝද, මැනවින් පසැට කෙළින්නෝද, ජල්ල ක්‍රීඩකයෝද, මලල ක්‍රීඩකයෝද, යන මෙකී සියල්ලෝම හැම කල්හිම මා පිරිවරත්.
# ´´(ශිල්පයන්හි) හික්මුනාවූ, පලපුරුදුකම් ඇති මොවුන් ක්‍රීඩා කරණ කල්හි තව්තිසාවෙහි ශක්‍රයා මෙන් රෑ දාවල් නොදනිමි.
# ´´දීර්‍ඝ මාර්‍ගයට පිළිපන්නෝද, මගියෝද, යාචකයෝද, (තැනක් නියමයක් නොමැතිව) ඇවිදින්නෝද යන බොහෝවූ මොවුහු නිතර ඉල්වමින් මාගේ ගෙට පැමිණෙත්.
# ´´නිරුත්තර පුණ්‍යක්‍ෂෙත්‍රවූ ශ්‍රමණයෝද, බ්‍රාහ්මණයෝද, මාගේ පිණ වැඩි කරන්නාහු, මාගේ ගෘහයට පැමිණෙත්.
# ´´පටකස, ලටකය, පුප්ඵසාටකය, තෙදණ්ඩිකය, එකසිඛය, යන සියළු නිඝණ්ඨයෝ මාගේ ගෘහයට පැමිණෙත්.
# ´´විලුත්තාචිය, ගොධම්මය, දෙවධම්මිකය, රජොජල්ලධරය යන මේ ආජීවකයෝ මාගේ ගෘහයට පැමිණෙත්.
# ´´පරිවත්තකය, සිද්‍ධිපත්තය යන තවුසෝද, කොණ්ඩය, පුග්ගණිකාය යන වනචාරීහුද මාගේ ගෘහයට බොහෝ පැමිණෙත්.
# ´´ඔඩ්ඩකය, දමිළය, සාකුළය, මලයාලකය, යබරය, යොනකය යන මොවුහු මාගේ ගෘහයට පැමිණෙත්.
# ´´අන්ධකයෝද, මුණ්ඩකයෝද, කොලකයෝද, සානුවින්‍දකයෝද, ආරාවචීන රාෂ්ට්‍රිකයෝද යන මේ සියල්ලෝ මාගේ ගෘහයට පැමිණෙත්.
# ´´අලඝන්‍දකයෝද, පල්ලවකයෝද, බබ්බරයෝද, භග්ගකාරුසයෝද, රෝහිතයෝද, චෙතපුත්තකයෝද මාගේ ගෘහයට පැමිණෙත්.
# ´´මාධුරකයෝද, කොසලකයෝද, නාසිකයෝද, හස්ථිපොරකයෝද, ඉසිණ්ඩකයෝද, මක්කලයෝද මාගේ ගෘහයට පැමිණෙත්.
# ´´චෙලාවකයෝද, අරම්මයෝද, ඔක්කලයෝද, මෙඝලයෝද, ඛුද්දකයෝද, සුද්දකයෝද යන බොහෝ දෙන මාගේ ගෘහයට පැමිණෙත්.
# ´´රෝහණයෝද, සින්ධවකයෝද, චිතකයෝද, එකකණ්ණිකයෝද, සුරට්ඨයෝද, අපරන්තයෝද මාගේ ගෘහයට පැමිණෙත්.
# ´´සුප්පාරකයෝද, කිකුමාරයෝද, මලයයෝද, සොණ්ණභූමිකයෝද, විජ්ජිතාරාවෝද යන මේ සියල්ලෝ මාගේ ගෘහයට පැමිණෙත්.
# ´´(බටවලින් වැඩ කරණ) නළකාරයෝද, (රෙදි වියන) පෙෂකාරයෝද, (සම් වැඩ කරණ) චම්මකාරයෝද, (වඩු වැඩ කරණ) තච්ඡකයෝද, (කඹුරු වැඩ කරන) කම්මාරයෝද, (හැලි වලන් සාදන) කුම්භකාරයෝද මාගේ ගෘහයට පැමිණෙත්.
# ´´(මැණික් වැඩ කරන) මැණික්කාරයෝද, (ලොහෝ වැඩ කරන) ලෝහකාරයෝද, (රන් වැඩ කරන) සොණ්ණකාරයෝද, (රෙදි වැඩ කරන) දුස්සිකයෝද, (ඊයම් වැඩ කරන) තිපුකරයෝද යන මේ සියල්ලෝ මාගේ ගෘහයට පැමිණෙත්.
# ´´(ඊ වැඩ කරන) උසුකාරයෝද, (ලියන වඩු වැඩ කරන) භමකාරයෝද, (රෙදි වියන) පෙෂකාරයෝද, (සුවඳ සාදන හෝ විකුණන) ගන්ධිකයෝද, (රෙදි සෝදන පොවන) රජකයෝද, (රෙදි මහන) තුණ්ණවායෝද මාගේ ගෘහයට පැමිණෙත්.
# ´´(තෙල් සාදන හෝ විකුණන) තෙලිකයෝද, (දර අදින) කට්ඨහාරයෝද, (ජලය අදින) උදහාරයෝද, (පණිවුඩ ගෙනයන) පෙස්සිකයෝද, (සූප සාදන) සූපිකයෝද, (සූප රකින) සූපරක්ඛයෝද මාගේ ගෘහයට පැමිණෙත්.
# ´´(දොරටුපාලකම් කරන) දොවාරිකයෝද, (බල ඇණියෙහිවූ) අණිකට්ඨයෝද, (තුති පැසසුම් කරන) වන්‍දිකයෝද, (ගැබ් මල හෝ පරමල් බැහැර ලන) පුප්ඵඡඩ්ඩකයෝද, (ඇතුන් පිට නගින) හත්‍ථාරුහයෝද, (ඇතුන් බලන) හත්‍ථපාලකයෝද මාගේ ගෘහයට පැමිණෙත්.
# ´´ප්‍රමාදීවූ ආනන්‍ද මහරජුට මම සත්රුවන් දුනිමි. මම (ඔහුගේ පවා) අඩු බැව් (අඩු පාඩු) පිරවීමි.
# ´´මා විසින් මැනවැයි පසසන ලද යමෙක් වෙත් නම් ඒ සියල්ලෝ නා නා ජාතිවලට අයත් බොහෝ දෙන වෙති. මම ඔවුන්ගේ සිත් දැන රුවනින් තෘප්ත කෙළෙමි.
# ´´මිහිරි වදන් කියන කල්හි, බෙර වයන කල්හි, සක් පිඹින කල්හි මම ස්වකීය ගෘහයෙහි සිත් අලවා වෙසෙමි.

# ´´එසමයෙහි භාග්‍යවත්වූ ඒ පදුමුත්තර බුදුරජ තෙමේ ක්‍ෂය කළ ආශ්‍රවයන් ඇති, රහත් භික්‍ෂූන් ලක්‍ෂයක් සමග වීථියට පිළිපන් සේක. පසැස් ඇති සර්‍වඥ තෙම සියළු දිගුන් ආලෝකවත් කරමින් ප්‍රදීප වෘක්‍ෂයක් මෙන් බබලයි.
#
# ´´බුදුරජුන් වඩින කල්හි සියළු භෙරීහු වාදනය කෙරෙත්. උදාවූ හිරු මෙන් උන්වහන්සේගේ රැස් විහිදෙයි.
# ´´කවුළු අතරින් පිවිසි රැසින් ඇතුළු ගෙහිද එකෙනෙහි මහත්වූ ආලෝකයෙක් විය.
# ´´මම බුදුරජුන්ගේ රැස් දැක පිරිසට මෙසේ කීමි. (කෙසේද යත්) ´´නිසැකව බුද්ධ ශ්‍රේෂ්ඨ තෙම මෙම වීථියට එළඹියේය´´ (කියායි.)
# ´´වහා පහයෙන් බැස ඇතුළු වීථියට ආයෙමි. සම්බුදුරජුන්ට මෙම වචනයද කීමි. (කෙබඳු වචනයක්ද යත්?)
# ´´පදුමුත්තර නම්වූ බුදුරජාණන් වහන්සේ මට අනුකම්පා කරන සේකවා´´ යනුයි. එම බුදුරජතෙම ලක්‍ෂයක් රහතුන් සමග එම ආරාධනය පිළිගත්සේක.
# ´´සම්බුදු රජුන් පවරා ස්වකීය ගෘහයට වැඩමවීමි. එහි ආහාරපානයෙන් බුදුරජුන් වැළඳවීමි.
# ´´වළඳා අවසන්වූ බුද්ධ ශ්‍රේෂ්ඨයන් වහන්සේ (දැක) සුදුසු කලැයි දැන, තාදී ගුණ ඇති එම බුද්ධ ශ්‍රේෂ්ඨයන් වහන්සේට ශතඞ්ගික තූර්‍ය්‍යයන්ගෙන් උවටැන් කෙළෙමි.
# ´´ලෝකයාගේ පූජාවන් පිළිගන්නාවූ පදුමුත්තර බුදුරජතෙම ඇතුළු ගෙයි හිඳ, මෙම ගාථාවන් වදාළ සේක.
# ´´යමෙක් තූර්‍ය්‍යයන්ගෙන් මට උවටැන් කෙළේද, මට ආහාර පානයන් දුන්නේද, (හේ කවරෙක්දැයි) මම කියන්නෙමි. (එසේ) කියන්නාවූ මාගේ වචනය අසව්.
# ´´රැස් කළ (සම්පත්) අනුභව කරන්නෙක්ව අමුරන් සහිතව, බොජුන් සහිතව, මේ මිනිස් තෙම සිව් මහ දිවයිනෙහි එකාතපත්‍රකොට රාජ්‍යය කරවන්නේය.
# ´´පන්සිල් සමාදන්ව, ඉක්බිති දශ කර්‍ම පථයන්ද සමාදන්ව පවත්වමින් පිරිස හික්මවන්නේය.
# ´´මැනවින් අලංකාර කරණ ලද ස්ත්‍රීහු මොහුට නිතර තූර්‍ය්‍යයන් ලක්‍ෂයක් වාදනය කරන්නාහුය.
# ´´කල්ප තිස් දහසක් දෙව්ලොව සිත් අලවා වසන්නේය. සූසැට වරක් දෙව්ලොව ශක්‍ර දේවේන්‍ද්‍රව දිව්‍ය රාජ්‍යය කරන්නේය.
# ´´සූසැට වරක් සක්විති රජ වන්නේය. (කරවනු ලබන) මහත්වූ ප්‍රදේශ රාජ්‍යය ගණන් වශයෙන් (මෙතෙකැයි) ගිණිය නොහැකිය.
# ´´(මින්) කල්ප ලක්‍ෂයකින් මතුයෙහි ඔක්කාක කුලයෙහි උපදින්නාවූ, නම්න් ගෞතම නම් ශාස්තෘ තෙමේ ලොව පහළ වන්නේය.
# ´´දිව්‍යවූ හෝ, මනුෂ්‍යවූ හෝ යම් යෝනියක උපදින්නේ නම් අනූනවූ භෝග සම්පත් ඇත්තේය. (යලි) මිනිසත් බවට පැමිණෙන්නේය.
# ´´වේද හදාරන්නේව, වේදත්‍රයෙහි පරතෙරෙට ගියේ උත්මාර්ත්‍ථයවූ (නිවන) සොයමින් මෙම පෘථිවියෙහි හැසිරෙන්නේය.
# ´´කුශල මූලයෙන් මෙහෙයන ලද හෙතෙම පසුව පැවිදිව, ගෞතම බුදුරජුන්ගේ සසුනෙහි සිත් අලවා වසන්නේය.
# ´´මෙතෙම ශාක්‍ය කුල ශ්‍රේෂ්ඨවූ, ගෞතම බුදුරජුන් සතුටුකොට කෙළෙස් දවා රහත් වන්නේය.
# ´´මහ වනයෙහි ව්‍යාඝ්‍ර රාජයෙකු මෙන්ද, කෙශර සිංහ රාජයෙකු මෙන්ද, අද ශාක්‍යපුත්‍රවූ බුදුරජාණන් වහන්සේගේ සසුනෙහි නිර්භීතව වෙසෙමි.
# ´´දෙව්ලොව වුවද, මිනිස් ලොව වුවද, දිළිඳු බැව්හි හෝ, දුගතියක හෝ මාගේ ඉපදීමක් නොදකිමි. (බුදුරජුන්ට) උවටැන් කිරීමේ විපාකයයි.
# ´´සන්සුන් වූයේ, උපධි රහිත වූයේ, විවේකයෙහි යෙදුනේ වෙමි. ඇත් රජෙකු මෙන් බැඳුම් සිඳ, ආශ්‍රව රහිතව වසමි.
# ´´ඒකාන්තයෙන් බුදුරජාණන් වහන්සේගේ සමීපයට මාගේ යහපත් පැමිණීමක් විය. පැමිණෙන ලද ත්‍රිවිද්‍යාවෝ ඇත්තාහුය. මා විසින් බුදුරජාණන් වහන්සේ ගේ සසුන කරණ ලදී.
# ´´මා විසින් ක්ලේශයන් දවන ලදහ. සියළු භවයෝ නසන ලදහ. හස්ති රාජයකු මෙන් බැඳුම් සිඳ, ආශ්‍රව රහිතව වෙසෙමි.
# ´´සිව් පිළිසිඹියාවෝද, අෂ්ට විමොක්‍ෂයෝද, ෂඩභිඥාවෝද සාක්‍ෂාත් කරණ ලදී. බුදුරජාණන් වහන්සේගේ සසුනද කරණලදී. මෙහි මේ අයුරින් ආයුෂ්මත් ඡතු කණ්ණික තෙරුන් වහන්සේ මෙම ගාථාවන් වදාළ සේක.´´ 
# 
# උදෙන ථෙරාපදානය.
# ´´හිමවතට නුදුරුව පදුම නම් පර්‍වතයක් විය. මට (එහි) අසපුවක් මැනවින් කරණ ලදී. පන්සලක්ද කොට නිමවන ලදී.
# ´´මනාවූ කුඩා තොටුපොලවල් ඇති, මනොඥවූ නදිහු එහි ගලා බසිත්. එම නදීහු හැම කල්හි පිරිසිදු දිය ඇත්තාහුය. (එසේම) සිහිල් දිය ඇත්තාහුය. සුන්දරවෙති.
# ´´පාඨින නම් මත්ස්‍යයෝ (පෙටියෝ)ද, පාවුස නම් මත්ස්‍යයෝ (ලූල්ලු)ද, වලජ නම් මත්ස්‍යයෝ (වලයෝ)ද, මුඤ්ජ නම් මත්ස්‍යයෝ (මොද්දු)ද, රොහිත නම් මත්ස්‍යයෝ (රෙහෙරු)ද, යන මොවුහු නදිය හොබවන්නාවූ හැම කල්හිම (එම) නදියෙහිම වසත්.
# ´´අඹ, දඹ රුක්වලින් වැසීගිය නදියද, එසේම කරෙරිය, තිලකය (මදයට)ය, උද්දාලක (ඇසළ)ය, පාටලී (පළොල්)ය යන මෙකී වෘක්‍ෂයෝ මාගේ අසපුව හොබවත්.
# ´´පිපීගිය අඞ්කොලක (රුකඟුණ)ය, බිම්බිජාලය, මායාකාරීය යන මෙකී වෘක්‍ෂයන්ගෙන් සුවඳින් (යුතු වාතය හමන්නාවු) මාගේ අසපුව හොබවත්.
# ´´මැනවින් පීගිය අතිමුත්ත (යොහොඹු)ය, සත්තලික (සත්පෙති දෑසමන්)ය, නාග (නා)ය, සාල (සල්)ය, යන මොවුහු දිව සුවඳ හමවමින් මාගේ අසපුව හොබවත්.
# ´´කොසම්බ (කොසඹ)ය, සල්ලය, නිප (කොළොම්)ය, අඨඞ්ගය යන වෘක්‍ෂයෝ පිපී ගියාහු, දිව සුවඳ හමමින් මාගේ අසපුව හොබවත්.
# ´´අරළුය, නෙල්ලිය, අඹය, දඹය, බුළුය, ඩෙබරය, බදුළුය, බෙලිය යන මෙකී ඵලයෝ අසපුවෙහි බොහෝ වෙති.
# ´´කළම්බ (කොලොම්), කන්‍දලී (බිම් කෙහෙල්) එහි මාගේ අසපුවෙහි පිපෙත්. දිව සුවඳ හමමින් මාගේ අසපුව හොබවත්.
# ´´අසෝක, පිණ්ඩිය, චවරීය, කොසඹය, යන මෙකී වෘක්‍ෂයෝ පිපී ගියාහු, දිව සුවඳ හමමින් මාගේ අසපුව හොබවත්.
# ´´පුන්නාහ (දොඹ)ය, ගිරිපුන්නාහය, තිමිරය යන මේ වෘක්‍ෂයෝ එහි පිපීගියාහු දිව සුවඳ හමමින් මාගේ අසපුව හොබවත්.
# ´´කිග්ගුණ්ඩි (තික)ය, සිරිනිග්ගුණ්ඩි (සිරීනික)ය, සපුය යන මේ වෘක්‍ෂයෝ පිපීගියාහු දිව සුවඳ හමමින් මාගේ අසපුව හොබවත්.
# ´´අසපුවට නුදුරෙහි පොකුණකි. එම පුෂ්කරණී තොමෝ සක්වා ලිහිණියන් විසින් හඬනගන ලද්දීය. මන්‍දාලක පුෂ්පයන්ගෙන්ද, පියුම්, උපුල් මල්වලින්ද ගැවසී ගත්තීය.
# ´´පැහැදි දිය ඇත්තීය. සිසිල් ජලයද ඇත්තීය. මනාවූ කුඩා තොටු පොළවල් ඇත්තීය. මනරම් වූවාය. පළිඟු මෙන් පැහැදිලිය. (එබඳුවූ පුෂ්කරණී තොමෝ) මාගේ අසපුව හොබවයි.
# ´´එහි රන් පියුම්ද, හෙළ පියුම්ද, උපුල්ද (යන මේ පුෂ්පයෝ) පිපෙත්. මන්දාලක පුෂ්පයන්ගෙන්ද ගැවසි ගත්තීය. (එම පුෂ්කරණී තොමෝ) මාගේ අසපුව හොබවයි.
# ´´පාඨින නම් මත්ස්‍යයෝ (පෙටියෝ)ද, පාවුස නම් මත්ස්‍යයෝ (ලූල්ලු)ද, වලජ නම් මත්ස්‍යයෝ (වලජයෝ)ද, මුඤ්ජ නම් මත්ස්‍යයෝ (මුද්දු)ද, රොහිත නම් මත්ස්‍යයෝ (රෙහෙරු)ද, යන මොවුහු එහි (පොකුණෙහි) හැසිරෙමින් මාගේ අසපුව හොබවත්.
# ´´කුම්භිලයෝද, සුංසුමාරයෝද, යන චණ්ඩ ජලජ සත්ත්‍වයෝද, කැසුබුවෝද, ඔගුහ නම් සත්ත්‍වයෝද, අප්සරයෝද (පිඹුරෝ)ද, බොහෝ වෙති. ඔවුහු මාගේ අසපුව හොබවත්.
# ´´පරවියෝය, පරවි හංසයෝය, චක්‍රවාකයෝ (සක්වා ලිහිණියෝ)ය, නදීවරයෝය, දින්දිභයෝ (කීරළු)ය, සාළිකයෝය (සැලලිහිණියෝ)ය යන මොවුහු මෙහි මාගේ අසපුව හොබවත්.
# ´´නයිතාය, අම්බගන්ධීය, කෙතකි (වැටකේ)ය, යන මෙකී වෘක්‍ෂයෝ පිපීගියාහු එහි දිව සුවඳ මාගේ අසපුව හොබවත්.
# ´´සිංහයෝය, ව්‍යාඝ්‍රයෝය, දිවියෝය, වලස්සුය, කොක්නහවෝය, කරබානා වලස්සුය, යන මොවුහු මහ වෙනෙහි හැසිරෙන්නාහු, මාගේ අසපුව හොබවත්.
# ´´අඳු දිවිසම් හැඳි, ජටාහාරයෙන් බරවූ (තවුසෝ) මහ වෙනෙහි හැසිරෙන්නාහු, මාගේ අසපුව හොබවත්.
# ´´මේ තවුසෝ අඳුන් දිවි සම් දරන්නෝය. ප්‍රාඥයෝය. සන්හුන් පැවතුම් ඇත්තෝය. අල්පාහාර ඇත්තෝය. ඒ සියල්ලෝ මාගේ අසපුව හොබවත්.
# ´´එකල්හි ඔවුහු පිරිකර බර (කද) ගෙන වනයට පිවිස මුල් හා ගෙඩි අනුභව කරන්නාහු, හැම කල්හි අසපුවෙහි වසත්.
# ´´ඔවුහු දර හෝ, පා දෝනා දිය හෝ ගෙන නොයෙත්. සියල්ලන්ගේ ආනුභාවයෙන් (ඒවා) තෙමේම ගෙන එයි. (පැමිණෙයි.)
# ´´අසූහාරදහසක් ඎෂීහු මෙහි රැස්වූහ. මේ සියල්ලෝම ධ්‍යාන කරන්නෝය. උත්තමාර්ත්‍ථයවූ විමුක්තිය සොයන්නෝය.
# ´´සියල්ලෝ තපස්වීහුය. බ්‍රහ්මචාරීහුය. අර්පණා ව්‍රතයෙහි (සිත) මෙහෙයවූවෝය. අහසෙහි හැසිරෙන්නෝය. එකල් (මොවුහු මාගේ) අසපුවෙහි වෙසෙත්.
# ´´පස් දිනකට වරක් එකඟවූ සන්හුන් පැවතුම් ඇති මොවුහු රැස්වෙති. (රැස්ව) ඔවුනොවුනට වැඳ, ඒ ඒ දිශාභිමුඛවූවාහු, යෙත්.
# ´´සියළු ධර්‍මයන්ගේ පරතෙරට ගිය පදුමුත්තර නම් බුදුරජතෙම, එකෙනෙහි මොහඳුර දුරුකරමින් ලොව පහළවූහ.
# ´´මාගේ අසපුව හාත්පස (සමීපයෙහි) මහා ඎද්‍ධි ඇති යක්‍ෂයෙක් විය. හෙතෙම පදුමුත්තර නම් බුදුරජුන්හට ප්‍රශංසා කළේය. (කෙසේද යත්?)
# ´´නිදුකාණෙනි, මේ මහා මුනිවූ පදුමුත්තර නම් බුදුරජතෙම ලොව පහළවිය. වහා ගොස් එම සම්බුදු රජුන් භජනය කරනු මැනව´´ (කියායි.)
# ´´එකල්හි යක්‍ෂයාගේ වචනය අසා, පැහැදි සිතින් අසපුව පිළියෙළකොට තබා මහවනයෙන් නික්මුනෙමි.
# ´´වස්ත්‍රය ගිනි ඇවිලගත් කල්හි මෙන් අසපුවෙන් නික්ම එක් රැයක් (මග) වැස බුදුරජුන් වෙත එළඹියෙමි.
# ´´ලෝකයාගේ පූජාවන් පිළිගන්නාවූ, පදුමුත්තර බුදුරජතෙම, සිව් සස් පවසමින් අමෘත පදය දේශනා කළ සේක.
# ´´මනාව පිපුණු පියුමක් ගෙන (බුදුරජුන් වෙත) එළඹ, පහන් සිත් ඇත්තේ, සොම්නස්වූයේ, මහර්ෂීවූ සර්‍වඥයන් වහන්සේට පිදීමි.
# ´´(මෙසේ) පදුමුත්තර නම්වූ බුදුරජාණන් වහන්සේට පුදා ලෝකනායකවූ තථාගතයන්හට ස්තූති කෙළෙමි. (කෙසේදයත්?)
# ´´යම් සර්‍වඥතා ඥානයක් කරණකොටගෙන සම්බුදු රජතෙම ආශ්‍රව රහිතව මෙලෙව්හි වැඩ වෙසේද, එම ඤාණය කීර්‍තනය කරන්නෙමි. (එය) පවසන්නාවූ මාගේ වචනය අසව්.
# ´´(ඔබ) සසර සැඩ කපා සියළු ප්‍රාණීන් (සසර සයුරින්) එතර කෙරෙහිය. ඒ සත්ත්‍වයෝ ඔබ වහන්සේගේ ධර්‍මය අසා තෘෂ්ණාව නමැති සැඩ පහර තරණය කෙරෙත්.
# ´´විපදෝතතමවූ බුදුරජාණන් වහන්ස, ඔබ සත්ත්‍වයනට ශාස්තෘ වෙහිය. කොඩියක්ද, ධජයක්ද, යාග ස්ථම්භයක්ද වෙහිය. ආරක්‍ෂාවද, පිහිටද වෙහිය.
# ´´ලෙව්හි යම්තාක් ගණ ප්‍රධානීහු සාර්ත්‍ථවාහයෝයයි කියනු ලබත්ද, සර්‍වඥයන් වහන්ස, (ඔවුනට) ඔබ අග්‍ර වෙහිය. ඔවුහු ඔබ වහන්සේටම ඇතුළත් වෙත්.
# ´´සර්‍වඥයන් වහන්ස, ඔබ වහන්සේගේ නුවණ කරණකොටගෙන බොහෝ දෙන (සසර සයුරින්) එතර කෙරෙහිය. ඔවුහු ඔබ වහන්සේගේ දර්‍ශනය නිසා දුක් කෙළවර කෙරෙත්.
# ´´පසැස් ඇතියාණන් වහන්ස, ලෙව්හි යම්කිසි සුගන්ධ සමූහයක් හමත් නම් මහා මූනීන් වහන්ස, පින් කෙත්හිවූ ඔබගේ ගුණ සුවඳ වැනි අනික් සුවඳක් නැත.
# ´´පසැස් ඇතියාණන් වහන්ස, තිරිසන් ගතියද, නිරයද ඔබ දුරු කෙළෙහිය. මහා මුනීන් වහන්ස, ඔබ අසංස්කෘතවූ ශාන්ත පදය හෙවත් නිවන දේශනා කෙළෙහිය.´´ (කියායි.)
# ´´ලෝකයාගේ පූජාවන් පිළිගන්නාවූ පදුමුත්තර බුදුරජතෙම භික්‍ෂු සංඝයා මැද හිඳ මෙම ගාථාවන් වදාළ සේක.
# ´´යමෙක් තෙම පහන්වූයේ, සියතින් මාගේ සර්‍වඥතා ඥානය පිදීද, හේ (කවරෙක්දැයි) මම පවසන්නෙමි. (එසේ) පවසන්නාවූ මාගේ වචනය අසව්.
# ´´(මෙතෙම) කල්ප තිස් දහසක් දෙව්ලොව සිත් අලවා වසන්නේය. දහස් වරක් සක්විති රජ වන්නේය´´ (කියායි.)
# ´´(මම) මනා ව්‍රත ඇති බුදුරජුන් තුටුකොට උතුම් ලාභයක් ලැබුයේ වෙමි. සියලු ආශ්‍රවය (ප්‍රහාණ පරිඥා වශයෙන්) දැන් ආශ්‍රව රහිතව වෙසෙමි.
# ´´ඒකාන්තයෙන් බුදුරජාණන් වහන්සේගේ සමීපයට මාගේ යහපත් පැමිණීමක් විය. පැමිණෙන ලද ත්‍රිවිද්‍යාවෝ ඇත්තාහුය. මා විසින් බුදුරජාණන් වහන්සේ ගේ සසුන කරණ ලදී.
# ´´මා විසින් ක්ලේශයන් දවන ලදහ. සියළු භවයෝ නසන ලදහ. හස්ති රාජයකු මෙන් බැඳුම් සිඳ, ආශ්‍රව රහිතව වෙසෙමි.
# ´´සිව් පිළිසිඹියාවෝද, අෂ්ට විමොක්‍ෂයෝද, ෂඩභිඥාවෝද සාක්‍ෂාත් කරණ ලදී. බුදුරජාණන් වහන්සේගේ සසුනද කරණලදී. මෙහි මේ අයුරින් ආයුෂ්මත් උදෙන තෙරුන් වහන්සේ මෙම ගාථාවන් වදාළ සේක.´´ 
# 
#
#