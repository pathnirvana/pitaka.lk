
 වීජනි වග්ග. 
# විධුපනදායක ථෙරාපදානය.
# ´´තාදී ගුණ ඇති, ලෝක ජ්‍යෙෂ්ඨවූ ද්විපදෝත්තමවූ පදුමුත්තර බුදුරජාණන් වහන්සේට මා විසින් වටාපතක් දෙන ලදී.
# ´´සිය සිත පහදවා, ඇඳිලි බැඳ, සම්බුදුන් වැඳ උතුරු දිගට මුහුණ ලා ගියෙමි.
# ´´ලෝකයෙහි අසහාය ශාස්තෘවූ, බුදුරජාණන් වහන්සේ භික්‍ෂු සංඝයා මැද හිඳ, විජිනිය ගෙන මෙම ගාථාවන් වදාළ සේක. (කෙසේද යත්?)
# ´´මෙම විජනි දානය කරණකොටගෙනද, චිත්ත ප්‍රණිධීන් කරණකොටගෙනද, කල්ප ලක්‍ෂයක් මුළුල්ලෙහි දුගතියකට නොයයි (යනුවෙනි.)
# ´´පටන් ගන්නා ලද වීර්‍ය්‍ය ඇති, (නිවණ) කෙරෙහි මෙහෙයන ලද සිත් ඇති, සමාධි ගුණයෙන් යුත්, උත්පත්තියෙන් සත් හැවිරිදිවූ මම රහත් බවට පැමිණියෙමි.
# ´´සැටදහස්වන කපෙහි ´´විජමාන´´ යන සමාදන්වූ නම් ඇති මහා බලවත් සක්විති රජවරු සොළොස් දෙනෙක් වූහ.
# ´´මේ සිව් පිළිසිඹියාවෝද, අෂ්ට විමොක්‍ෂයෝද, ෂඩභිඥාවෝද සාක්‍ෂාත් කරණ ලදී. බුදුරජාණන් වහන්සේගේ සසුනද කරණලදී. මෙහි මේ අයුරින් ආයුෂ්මත් විධුපනදායක තෙරුන් වහන්සේ මෙම ගාථාවන් වදාළ සේක.´´ 
# 
# සතරංසි ථෙරාපදානය.
# ´´පුරුෂෝත්තමවූ පදුමුත්තර බුදුරජ තෙම උඩට පැන නැංගාවූ ගලකට නැගී වැඩහුන් සේක. එම පර්‍වතයට නුදුරෙන් හුන් වේද මන්ත්‍ර විෂයෙහි පරතෙරට ගිය බමුණෙක්වූ (මම)
# ´´(එසේ) වැඩහුන්නාවූ මහා වීරවූ, දේවාති දේව වූ, නරශ්‍රේෂඨවූ, ලෝකනායකයන් වහන්සේට ඇඳිලි බැඳගෙන (උන්වහන්සේ හා) පිළිසඳර කථා කෙළෙමි. (කෙසේද යත්?)
# ´´මෙතෙම උතුම් ධර්‍මය ප්‍රකාශ කරන්නාවූ, මහා වීරවූ සර්‍වඥ තෙමේය. භික්‍ෂු සංඝයා විසින් පිරිවරණ ලදුයේ ගිනි කඳක් මෙන් බබළයි.
# ´´මහ සමුදුර මෙන් නොකැළඹිය හැකිය. සයුර මෙන් තරණය කළ නොහැකිය. සිංහ රජෙකු මෙන් නිර්භිතය. (එසේවූ) පසැස් ඇත්තාවූ බුදුරජාණන් වහන්සේ ධර්‍ම දේශනා කරණ සේක. (යනුවෙනි.)
# ´´ශාස්තෘවූ පදුමුත්තර බුදුරජාණන් වහන්සේ මාගේ අදහස් දැන, භික්‍ෂු සංඝයා මැද වැඩ සිටි සේක්, මෙම ගාථාවන් වදාළ සේක. (කෙසේද යත්?)
# ´´යමෙකු විසින් (සර්‍වඥයන්හට) ඇඳිලි බඳින ලදද, එසේම යමෙකු විසින් බුද්ධ ශ්‍රේෂඨ තෙම පසසන ලදද, එසේ කරණ ලද මේ තෙමේ කල්ප තිස් දහසක් දිව්‍ය රාජ්‍යය කරන්නේය.
# ´´(මින්) කල්ප ලක්‍ෂයක් ඉක්මගිය කල්හි අංගීරස නම් වූ, බැහැරකළ කෙළෙස් සෙවෙනි ඇති (ගෞතම) බුදුරජ තෙම උපදින්නේය.
# ´´හෙතෙම ඒ බුදුරජාණන් වහන්සේගේ ධර්‍මයට දායාදවූ, ඖරස (බුද්‍ධ) පුත්‍රවූ, ධර්‍මයෙන් නිර්මිත කළාක් වැනිවූ, නම්න් සතරංසිවූ රහත් කෙනෙක් වන්නේය (කියායි.)
# ´´උත්පත්තියෙන් සත් හැවිරිදිවූ මම අනගාර්‍ය්‍ය නම්වූ සසුනෙහි පැවිදි වීමි. නම්න් සතරංග වෙමි. මාගේ සිරුරින් පැහැය විහිදේ.
# ´´මණ්ඩපයක හෝ, වෘක්‍ෂ මූලයක හෝ, ධ්‍යාන කරණ සුළුවූ, ධ්‍යානයෙහි ඇළුනාවූ, මම සර්‍වඥ ශාසනයෙහි අන්තිම ශරීරය දරමි. මේ අන්තිම භවයයි.
# ´´සැටදහස්වන කපෙහි සත් රුවණින් යුත් මහත් බල ඇති රාම නම්වූ සක්විති රජවරු සිව් දෙනෙක්ව (ඉපදුනෙමි.)
# ´´මේ සිව් පිළිසිඹියාවෝද, අෂ්ට විමොක්‍ෂයෝද, ෂඩභිඥාවෝද සාක්‍ෂාත් කරණ ලදී. බුදුරජාණන් වහන්සේගේ සසුනද කරණලදී. මෙහි මේ අයුරින් ආයුෂ්මත් සතරංසි තෙරුන් වහන්සේ මෙම ගාථාවන් වදාළ සේක.´´ 
# 
# සයනදායක ථෙරාපදානය.
# ´´සියලු ලෝ වැසියනට අනුකම්පා කරණ සුළුවූ ඒ පදුමුත්තර බුදුරජාණන් වහන්සේට පැහැදි සිතින් සයනයක් පිදීමි.
# ´´එම සයන දානය කරණ කොට ගෙන, මැනවින් සරු කෙතක හටගත් සශ්‍ය සම්පත් මෙන් ඕහට භෝගයෝ උපදිත්. සයන දානයාගේ මේ විපාකයයි.
# ´´අහසෙහි සයනය කරමි. මෙම පෘථිවිය (ඊශ්වරත්‍වයෙන්) දරමි. සත්ත්‍වයන් විෂයයෙහි මාගේ අධිපතිත්‍වය පවතී. සයන දානයාගේ මේ විපාකයයි.
# ´´පන් දහස්වන කපෙහි මහාවීර නම්න් අටරජ කෙනෙක් වුහ. තුන් දහස් සිව් වන කපෙහි මහත් බල ඇති රජවරු සිව් දෙනෙක් වූහ.
# ´´මේ සිව් පිළිසිඹියාවෝද, අෂ්ට විමොක්‍ෂයෝද, ෂඩභිඥාවෝද සාක්‍ෂාත් කරණ ලදී. බුදුරජාණන් වහන්සේගේ සසුනද කරණලදී. මෙහි මේ අයුරින් ආයුෂ්මත් සයනදායක තෙරුන් වහන්සේ මෙම ගාථාවන් වදාළ සේක.´´ 
#
# ගන්‍ධොදකිය ථෙරාපදානය.
# ´´පදුමුත්තර බුදුරජාණන් වහන්සේගේ මහාබෝධි මහ නම් මහබෝ පූජාවක් විය. විසිතුරු කළයක් ගෙන මම එහි සුවඳ පැන් වත්කෙළෙමි.
# ´´බෝධිය නාවන කල්හි මහ වැසි වැස්සේය. හෙන පුපුරණ කල්හි මහත් ශබ්දද විය.
# ´´එම අසනි වේගයෙන් (හෙන පහරින්) එහිම කළුරිය කෙළෙමි. (මම එකෙණෙහි) දෙව්ලොව උපන්නේ මෙම ගාථාවන් කීමි.
# ´´සර්‍වඥ තෙම ආශ්චර්‍ය්‍යයකි. ධර්‍මය ආශ්චර්‍ය්‍යයකි. අපගේ සාස්තෲ සම්පත්තිය ආශ්චර්‍ය්‍යයකි. මාගේ සිරුර (හෙන පහරින්) ඇදවැටුනි. (ඉන් චුතවූ) මම දෙව්ලොව සිත් අලවා වසමි.
# ´´පැන නැගුනාවූ මාගේ සත්බුමු විමන උස්ව නැගුනේය. හැම කල්හි සියක් දහසක් කන්‍යාවෝ මා පිරිවරත්.
# ´´මට ආබාධයෝ නොවෙත්. මට ශෝකයත් නැත. පරිළාහයන් (තැවීමක්) නොදකිමි. පුණ්‍ය කර්‍මයාගේ මේ විපාකයයි.
# ´´දෙදහස් අසූවන කපෙහි සත්රුවනින් යුක්තවූ මහත් බල ඇති සංවසිත නම් සක්විතිරජෙක් වීමි.
# ´´මේ සිව් පිළිසිඹියාවෝද, අෂ්ට විමොක්‍ෂයෝද, ෂඩභිඥාවෝද සාක්‍ෂාත් කරණ ලදී. බුදුරජාණන් වහන්සේගේ සසුනද කරණලදී. මෙහි මේ අයුරින් ආයුෂ්මත් ගන්‍ධොදකිය තෙරුන් වහන්සේ මෙම ගාථාවන් වදාළ සේක.´´ 
# 
# ඔපවූය්හ ථෙරාපදානය.
# ´´මම පදුමුත්තර බුදුරජාණන් වහන්සේට ආජානීය අශ්වයෙක් දුනිමි. බුදුරජාණන් වහන්සේට (එම අශ්වයා) භාරකොට දී ස්වකීය ගෘහයට ගියෙමි.
# ´´උතුම් ධර්‍මයට දායාදීවූ (පදුමුත්තර) ශාස්තෘන් වහන්සේගේ නම්න් දෙවල නම්වූ අග්‍රශ්‍රාවක තෙමේ මාගේ සමීපයට පැමිණියේය. (පැමිණ මෙසේ කීය.)
# ´´භාග්‍යවත් තෙමේ සපත්තභාරය. (හෙවත් පාත්‍රය සහිත අටපිරිකර බර උසුලන්නේය.) උන්වහන්සේට ආජානීය අශ්ව තෙමේ කැප නොවේ. පසැස් ඇත්තාවූ බුදුරජ තෙම ඔබගේ අදහස දැන (එය) පිළිගත් සේක. (කියායි.)
# ´´ඉක්බිති මම වාතවේගය ඇති, ශීඝ්‍රව ගමන් යන වාහනයක්වූ සෛන්‍ධවයා මිළකොට (විකුණා) පදුමුත්තර බුදුරජාණන් වහන්සේට රිසිවූ (යෝග්‍ය පිරිකරක්) දුනිමි.
# ´´දෙව්ලොව හෝ මිනිස්ලොව යම් යම් භවයක උපදිම් නම් මට රිසිවූ වාත වේගය ඇති චිත්තයෝ උපදිත්.
# ´´යමෙක් උපසම්පදාව ලබත්ද, (ඔවුනට) එය ලාභයකි. මනා ලාභයකි. ඉදින් බුදු කෙනෙක් ලෙව්හි (පහළ) වන්නේ නම් නැවත පයිරුපාසනය කරන්නෙමි.
# ´´මම අටවිසි වරක් මහත් බල ඇති සතර මහා දිවයින් හා සිව්මහ සයුර කෙළවරකොට ඇති පෘථිවියෙහි අධිපතිවූ සතුරු රජුන් ජයගන්නා සුළුවූ ජම්බුසණ්ඩයට අධිපතිවූ සක්විති රජ වීමි.
# ´´මේ මාගේ පශ්චිම උත්පත්තියයි. අන්තිම ආත්ම භාවයයි. ජය-පරාජය දෙකම හැර නිශ්චල ස්ථානය (නිවණට) පැමිණියේ වෙමි.
# ´´සූතිස් දහස්වන කපෙහි මහත් බල ඇති සත් රුවණින් යුත්, මහත් තේජස් ඇති සක්විති රජෙක් වීමි.
# ´´මේ සිව් පිළිසිඹියාවෝද, අෂ්ට විමොක්‍ෂයෝද, ෂඩභිඥාවෝද සාක්‍ෂාත් කරණ ලදී. බුදුරජාණන් වහන්සේගේ සසුනද කරණලදී. මෙහි මේ අයුරින් ආයුෂ්මත් ඔපවූය්හ තෙරුන් වහන්සේ මෙම ගාථාවන් වදාළ සේක.´´ 
# 
# සපරිවාරාසන ථෙරාපදානය.
# ´´මම පදුමුත්තර බුදුරජාණන් වහන්සේට පිණ්ඩපාත දානයක් දුනිමි. ගොස් වළඳන ස්ථානය බෝලිද්ද මල්වලින් වට කෙළෙමි. (සැරසීමි.)
# ´´ලෝකයෙහි අග්‍ර නායකවූ වැඩහුන්නේ ඎජු ගුණ ඇති, සන්සුන්වූ බුදුරජ තෙම එම අසුනෙහි වැඩහුන්නේ එම පිණ්ඩපාතය (පිළිබඳ තොරතුරු) ප්‍රකාශ කෙළේය. (කෙසේද යත්?)
# ´´යම් සේ මනා කෙතෙක රෝපනය කරණ ලද ස්වල්පවූද බීජය මැනවින් වැසි වස්නා කල්හි (ඇතිවන සශ්‍ය) ඵල ගොවියා සතුටු කරයි.
# ´´එසේම පිණ්ඩපාතය තා විසින් මනා කෙතෙක රෝපනය කරණ ලදී. භවයෙහි උපදින්නාවූ හේ (එම කර්මයාගේ) ඵල වශයෙන් සතුටු වන්නේය.
# ´´පදුමුත්තර නම්වූ බුදුරජතෙම මෙය වදාරා පිණ්ඩපාතයට පසසා උතුරු දෙසට මුහුණ ලා වැඩි සේක.
# ´´ප්‍රතිමොක්‍ෂයෙහිද, පසිඳුරන් විෂයෙහිද, සංවෘතවූයේ ප්‍රකර්‍ෂ විවේකයෙහි යෙදුනේ ආශ්‍රව රහිතව වෙසෙමි.
# ´´මේ සිව් පිළිසිඹියාවෝද, අෂ්ට විමොක්‍ෂයෝද, ෂඩභිඥාවෝද සාක්‍ෂාත් කරණ ලදී. බුදුරජාණන් වහන්සේගේ සසුනද කරණලදී. මෙහි මේ අයුරින් ආයුෂ්මත් සපරිවාරාසන තෙරුන් වහන්සේ මෙම ගාථාවන් වදාළ සේක.´´ 
#
# පංචදීපක ථෙරාපදානය.
# ´´මම සියලු සත්ත්‍වයන් කෙරෙහි හිතානුකම්පීවූ පදුමුත්තර බුදුරජාණන් වහන්සේගේ සද්ධර්‍මයෙහි මනාව පිහිටා ඎජුවූ දෘෂ්ටි ඇත්තේ වීමි.
# ´´බෝධිය වටකොට ප්‍රදීප දානයක් බුදුරජාණන් වහන්සේ දුනිමි. (පහන් පූජාවක් කෙළෙමි.) කර්‍ම ඵල අදහසින් පහන් (දැල්වීමි.) කෙළෙමි.
# ´´මම දිව්‍යවූ හෝ, මනුෂ්‍යවූ හෝ යම් යම් යෝනියක උපදිම්ද, (එවිට ඒ පුණ්‍ය කර්‍ම හේතුවෙන්) අහසෙහි උල්කා දරත්. ප්‍රදීප දානයාගේ මේ විපාකයයි.
# ´´පර්‍වතද ඉක්මවා බිත්තියෙන් (තාප්පයෙන්) පිටද, ගල් තලාවකින් පිටතද ඇති හාත්පස යොදුන් සියයක් තැනවූ සියල්ල දර්‍ශනය කරමි. (බලමි.)
# ´´එම කර්‍මයාගේ අවශේෂ විපාකයෙන් ආශ්‍රවක්‍ෂයට පැමිණියේ වෙමි. සර්‍වඥ ශාසනයෙහි අන්තිම ශරීරය දරමි. (අන්තිම ආත්මයයි.)
# ´´තුන්දහස් සිව්වන කපෙහි ´´සතචක්ඛු´´ යන නමාන නම් ඇති මහා තේජස් ඇති මහත් බල ඇති රජවරු වූහ.
# ´´මේ සිව් පිළිසිඹියාවෝද, අෂ්ට විමොක්‍ෂයෝද, ෂඩභිඥාවෝද සාක්‍ෂාත් කරණ ලදී. බුදුරජාණන් වහන්සේගේ සසුනද කරණලදී. මෙහි මේ අයුරින් ආයුෂ්මත් පංචදීපක තෙරුන් වහන්සේ මෙම ගාථාවන් වදාළ සේක.´´ 
# 
# ධජදායක ථෙරාපදානය.
# ´´මම පදුමුත්තර බුදුරජාණන් වහන්සේගේ උතුම් බෝරුකෙහි සතුටුවූයේ, සතුටු සිතින්ම ධජයක් නැගීමි.
# ´´(බෝධියෙන්) වැටුණු කොළ ගෙන පිටතට බැහැර කරවීමි. ඇතුළත පිරිසිදු පිටතද පිරිසිදු විශේෂයෙන් (කෙළෙසුන්ගෙන්) මිදුණු ආශ්‍රව රහිතවූ බුදුරජාණන් වහන්සේ ඉදිරියෙහි මෙන් උතුම් බෝධිය වැන්දෙමි.
# ´´පූජාවන් පිළිගන්නාවූ නොහොත් ලෝවැස්සනගේ පූජාවනට ගෙයක් වැනිවූ ශාස්තෘවූ පදුමුත්තර බුදුරජාණන් වහන්සේ භික්‍ෂු සංඝයා මැද වැඩහිඳ මේ ගාථා වදාළ සේක.
#
# ´´මෙම ධජ දානයෙන්ද (බෝපත් බැහැර කිරීම් වශයෙන් කළ) උපස්ථානයෝද යන මේ දෙකින් හෙතෙම කල්ප ලක්‍ෂයක් මුළුල්ලෙහි දුගතියට නොයයි.
# ´´දෙවියන් අතර බොහෝවූ දිව්‍ය සෞභාග්‍ය (සම්පත්) අනුභව කරන්නේය. නොයෙක් සිය ගණන් වාරයක්හි රටෙහි රජ වන්නේය. නම්න් ´´උග්ගත´´ නම්වූ සක්විති රජෙක්ද වන්නේය.
# ´´කුශල මූලයන් මෙහෙයන ලදුයේ සම්පත් අනුභවකොට ගෞතම බුදුරජාණන් වහන්සේගේ සසුනෙහි සිත් අලවා වාසය කරන්නේය (කියායි.)
# ´´උපශාන්තවූයේ, උපධි රහිතවූයේ වඩනා ලද වීර්‍ය්‍ය ඇත්තේ වෙමි. සර්‍වඥ ශාසනයෙහි අන්තිම ශරීරය දරමි.
# ´´පන්දහස් එක්වන කපෙහි උග්ගත නම් රජෙක් වීමි. (එසේම) පන්දහස්වන කපෙහි ´´මෙඝ´´ නම් රජෙක් වීමි.
# ´´මේ සිව් පිළිසිඹියාවෝද, අෂ්ට විමොක්‍ෂයෝද, ෂඩභිඥාවෝද සාක්‍ෂාත් කරණ ලදී. බුදුරජාණන් වහන්සේගේ සසුනද කරණලදී. මෙහි මේ අයුරින් ආයුෂ්මත් ධජදායක තෙරුන් වහන්සේ මෙම ගාථාවන් වදාළ සේක.´´ 
#
# පදුම ථෙරාපදානය.
# ´´උත්තම ධර්‍ම ප්‍රකාශකවූ (පදුමුත්තර බුදුරජ තෙම) චතුස්සත්‍යය දෙසමින් මහජනයාගේ (කෙළෙස් ගිනි) නිවමින් අමා වැසි වස්වයි.
# ´´නටුව සහිත පියුමක් ගෙන දෙකම ඔසවා සිටි මම සතුටුවූයේ පදුමුත්තර බුදුරජාණන් වහන්සේට අහසෙහි (උඩට) දැමීමි.
# ´´එකෙණෙහි පියුම පහළට වැටෙන කල්හි ආශ්චර්‍ය්‍යයක් විය. කථා කරන්නවුන් අතුරෙන් ශ්‍රේෂඨවූ බුදුරජ තෙම මාගේ අදහස දැන (එය) පිළිගත් සේක.
# ´´ජලයෙහි හටගත් පියුම ශ්‍රේෂඨ අතින් ගෙන ශාස්තෘ තෙමේ බික් සඟන මැද හිඳ, මෙම ගාථාවන් දෙසූහ.
# ´´විනායක (නිවණට පමුණුවන) වූ සර්‍වඥයන් වහන්සේ කෙරෙහි යමෙකු විසින් මෙම පියුම (උඩට) දමන ලදද, ඔහු (කවරෙක්දැයි) මම කියමි. (එසේ) කියන්නාවූ මාගේ වචනය අසව්.
# ´´තිස් කපක් මුළුල්ලෙහි ශක්‍ර දේවේන්‍ද්‍රව දිව්‍ය රාජ්‍යය කරන්නේය. සත්සිය වරක් පෘථිවි රාජ්‍යය (කොට) පොළොවෙහි වාසය කරන්නේය.
# ´´එහි (පියුම්) පත් ගෙන (එම ගණනින්) සක්විති රජ වන්නේය. එකල අහසින් මල් වැසි වසින්නේය.
# ´´මින් කල්ප ලක්‍ෂයක් ඉක්ම ගිය කල ඔක්කාක කුලයෙහි උපදින්නාවූ නම්න් ගෞතම නම්වූ ශාස්තෘ තෙම ලොව පහළ වන්නේය.
# ´´උන්වහන්සේගේ ධර්‍මයෙහි දායාදීවූයේ ඖරස (බුද්‍ධ) පුත්‍රවූයේ, ධර්‍මයෙන් නිර්මිත කළාක් වැනි වූයේ, සියළු ආශ්‍රවයන් ප්‍රහාණ පරිඥා වශයෙන් (දැන) දුරුකොට ආශ්‍රව රහිතව පිරිනිවන් පාන්නේය (කියායි.)
# ´´සිහි නුවණින් යෙදී මව්කුසින් බිහිව උත්පත්තියෙහි පස් හැවිරිදි කල්හි මම රහත්බවට පැමිණියෙමි.
# ´´මේ සිව් පිළිසිඹියාවෝද, අෂ්ට විමොක්‍ෂයෝද, ෂඩභිඥාවෝද සාක්‍ෂාත් කරණ ලදී. බුදුරජාණන් වහන්සේගේ සසුනද කරණලදී. මෙහි මේ අයුරින් ආයුෂ්මත් පදුම තෙරුන් වහන්සේ මෙම ගාථාවන් වදාළ සේක.´´ 
#
# අසනබෝධිය ථෙරාපදානය.
# ´´උත්පත්තියෙන් සත් හැවිරිදිවූ මම (තිස්ස) බුදුරජාණන් වහන්සේ දිටිමි. පහන් සිත් ඇත්තේ, සොම්නස්වූ මම තථාගතයන් වහන්සේ වෙත එළඹුනෙමි.
# ´´ලෝක ජ්‍යෙෂ්ඨවූ, තාදී ගුණ ඇති, තිස්ස බුදුරජාණන් වහන්සේට සතුටුවූයේ, සතුටු සිතින් (උන්වහන්සේගේ පියා බෝ රුකින් ඵලයක් ගෙන) උතුම් බෝධියක් රෝපනය කෙළෙමි.
# ´´(එය) නම්න් අසන (පියා) නම්වූ බෝධි වෘක්‍ෂයයි. එම උතුම් බෝරුක පස්වසක් පිරිවරණය කෙළෙමි. (පිදීමි.)
# ´´ආශ්චර්‍ය්‍යවූ, ලොමු දැහැ ගන්වන්නාවූ, පිපිනු පියා බෝ රුක දැක ස්වකීය කර්‍මය ප්‍රකාශ කරන්නේ බුද්ධ ශ්‍රේෂ්ඨයන් වහන්සේ වෙත එළඹුනෙමි.
# ´´එකල්හි සියල්ල තෙමේ දැනගත්තාවූ, අග්‍ර පුද්ගලවූ, ඒ තිස්ස සර්‍වඥ තෙමේ භික්‍ෂු සංඝයා මැද වැඩහිඳ මෙම ගාථාවන් වදාළ සේක.
# ´´යමෙකු විසින් මෙම බෝධිය රෝපණය කරණ ලදද, බුද්ධ පූජාව මැනවින් කරණ ලදද, මම ඔහු (කවරෙක්දැයි) ප්‍රකාශ කරන්නෙමි. (එය) ප්‍රකාශ කරන්නාවූ මාගේ වචනය අසව්.
# ´´(හෙතෙම) තිස් කපක් දෙවියන් අතුරෙහි දිව්‍ය රාජ්‍යය කරන්නේය. සූ සැට වරක් සක්විති රජ වන්නේය.
# ´´කුශල මූලයෙන් මෙහෙයන ලද්දේ, තුෂිත දෙව් ලොවින් චුතව, දිව්‍ය මනුෂ්‍ය සම්පත් දෙක අනුභව කොට මිනිසත් බැව්හි සිත් අලවා වසන්නේය.
# ´´වීර්‍ය්‍යයෙන් මෙහෙයන ලද සිත් ඇති, උපශාන්තවූ, උපධි රහිතවූ, හෙතෙම සියලු ආශ්‍රවයන් ප්‍රහාණ පරිඥා වශයෙන් දැන දුරුකොට ආශ්‍රව රහිතව පිරිනිවන් පාන්නේය කියායි.
# ´´විවේකයෙහි යෙදුනේ, උපශාන්තවූ, උපධි රහිතවූ, මම හස්ති රාජයෙකු මෙන් බැඳුම් සිඳ, ආශ්‍රව රහිතව වෙසෙමි.
# ´´මින් දෙඅනූවන කපෙහි වූ, එකල්හි (එම) පියා බෝධිය රෝපණය කෙළෙමි. (ඒ හේතුවෙන්) දුගතියක් නොදනිමි. බෝධි රෝපනයෙහි මේ විපාකයයි.
# ´´මෙයින් සූ සැත්තෑවන කපෙහිවූ එකල්හි සත් රුවණින් යුත් දණ්ඩසේන නම් සක්විති රජෙක් වීමි.
# ´´මින් තෙසැත්තෑවන කපෙහිවූ පෘථිවීශ්වරවූ සමන්තනෙමි නම්වූ සක්විති රජවරු සත් දෙනෙක් වූහ.
# ´´මින් පස්විසිවන කපෙහි සත් රුවණින් යුත්, මහත් බල ඇති, පුණ්ණක නම් සක්විති රජෙක් වීමි.
# ´´මේ සිව් පිළිසිඹියාවෝද, අෂ්ට විමොක්‍ෂයෝද, ෂඩභිඥාවෝද සාක්‍ෂාත් කරණ ලදී. බුදුරජාණන් වහන්සේගේ සසුනද කරණලදී. මෙහි මේ අයුරින් ආයුෂ්මත් අසනබෝධිය තෙරුන් වහන්සේ මෙම ගාථාවන් වදාළ සේක.´´ 
# 
#
#