ආසීති නිපාතය 
#චුල්ලහංස ජාතකය
#“සුමුඛය, ආදරවශයෙන් නොබලන්නාවූ මේ හංසයෝ බැහැරයෙත්. තෝද යව, බලාපොරොත්තු නොවෙව. පාපයෙහි බැඳුනාහු කෙරෙහි සහාය බවක් නැත්තේයයි හංස රජතෙම කීයේය. 
#“හංස රාජය, මම යන්නෙම් හෝ වේවා නොයන්නේ හෝ වේවා එයින් නොමැරෙන්නෙක් නොවන්නෙමි. සුවපත්වූ ඔබ ඇසුරුකොට දැන් දුකට පැමිණියාවූ ඔබ කෙසේ හරනෙම්ද, 
#“මෙහි ඔබ සමග මරණය හෝ ඔබගෙන් වෙන්ව ගොස් ජීවත්වීම හෝ වන්නේය ඉදින් ඔබගෙන් වෙන්ව ජීවත්වන්නෙම් යන යමක්වේද ඊට වඩා ඔබ හා ඒ මරණය ශ්‍රෙෂ්ඨවන්නේය. 
#“මහරජ, මෙසේ දුකට පැමිණියාවූ ඔබ අත් හරින්නේය යන යමක්වේද, මෙතෙම සත්පුරුෂ ධර්මය නොවේ. හංසරාජය, ඔබට මෙහි යම් නිෂ්පත්තියක්වේද ඒ මට රුචිවේයයි” සුමුඛ නම් හංසතෙම කීයේය. 
#“සුමුඛය, පාසයෙන් බැඳුනහුට මුළුතැන්ගෙය යාම හැර අන්‍යවූ කවර ගතියක්වේද, සිතිය හැක්කාවූ නුවණ ඇති පාසයෙන් මිදුනාවූ තට ඒ කෙසේනම් රුචිවේද? 
#“පියාපත් ඇති සුමුඛය මගේද, තොපගේද යන දෙදෙනාගේ ජීවිත විනාශය ඇතිකල්හි අපදෙදෙනාට හෝ සෙසු නෑයන්ට හෝ කවරනම් වැඩක් තෝ දන්නෙහිද? 
#“රන්වන් පියාපත් දෙක ඇති සුමුඛය අන්ධයෙකු විසින් අඳුරෙහි කරණ ලද්දක් මෙන් ඔබ විසින් යම් ප්‍රාණ ත්‍යාගයක් කරණලද්දේද, එබඳුවූ ප්‍රාණත්‍යාගයෙහි ඔබ කවර වැඩක් දක්නෙහිද? 
#“පක්ෂිරාජය, කෙසේනම් ධර්මයෙහි අර්ථය නොදන්නෙහිද, ධර්මයතෙම පුදනලද්දේම සත්වයන්ට අභිවෘද්ධිය දක්වයි. 
#“ඒ මම ධර්මයද ධර්මයෙන්ම ඇතිවූ අර්ථයද දකිමින් ඔබ කෙරෙහි භක්තියද දකිමින් ජීවිතයෙහි සැක නොකරමි. 
#“සුමුඛය, යම් මිත්‍රයෙක් මිත්‍රයාට පැමිණි විපතෙහි ධර්මය සිහිකරමින් ජීවිතය හේතුකොටගෙණද අත්නොහරින්නේද, මෙතෙම ඒකාන්තයෙන් සත්පුරුෂයන්ගේ ස්වභාව ධර්මයවේ 
#“ඒ මේ ධර්මයද නුඹ විසින් පුරුදුකරණලදී. මා කෙරෙහි භක්තියද ප්‍රකට කරණලදී. මලපතෙහි බැඳුනු මට මේ වැද්දා කැමැත්තක් කෙරේවා. මා විසින් අනුදන්නා ලද්දේම නුඹ යව. 
#“තවද මෙසේ කල්ගිය කල්හි මා හේතුකොටගෙණ අපගේ නෑයන්ට යම් අඩුවක් වේනම් ප්‍රඥා ඇති සුමුඛය එය තොප නිසා අතිශයින් වැසෙනලද්දක් වන්නේය” 
#ආර්‍ය්‍යවූ පැවතුම් ඇති උතුම්වූ හංසයන් දෙදෙනා මෙසේ කථාකරමින් සිටියදීම ගිලනුන්ට මාරයා මෙන් වැද්දා පෙනුනේය. 
#බොහෝ කලක් හිතවත්වූ ඒ පක්ෂින් දෙදෙනා සතුරු වැද්දා දැක නිශ්ශබ්දවූහ. හුන් තැනින් නොසෙල් වුනාහුය. 
#පක්ෂීන්ට සතුරුවූ වැදිතෙම ඒ ඒ තැනින් අහසට නගින්නාවූ හංසයන් ද දැක ඒ හංසරාජයන් දෙදෙනා වෙත වහා පැමිණියේය. 
#ඒ වැද්දා වහා පැමිණ උතුම් පක්ෂිරාජයන් දෙදෙනාට ලංව බැඳුනාහුයයි සිතමින් සෙමින් ළංවූයේය. 
#මලපතෙහි බැඳීඋන්නාවූ එකෙකුද නැවත බැඳී උන්නහුට ළංව දීන නොව බලමින් හුන්නාවූ නොබැඳුනාවූ අනිකාද දිටී. 
#“එහෙයින් හෙතෙම හටගත් විමති ඇත්තේම ඉතා වැඩුනු ශරීර ඇති හුන්නාවූ පක්ෂි සමූහයාට අධිපතිවූ ඒ ශ්වෙත හංසයන් දෙදෙනාට මෙසේ කීයේය. 
#“මහත්වූ පාශයෙන් බැඳුනාවූ මෙතෙම යම් හෙයකින් දිසාවකට පළායාම නොකෙරේද, එකල්හි බලවත් වූ පක්ෂ ඇත්තාවූ නොබැඳුනාවූ නුඹ කවර හෙයකින් නොයන්නෙහිද? 
#“මිදුනාවූ නුඹ බැඳුනාවූ මොහු ඇසුරුකෙළෙහිය. මේ පක්ෂිතෙම නුඹට කවරෙක්වේද, සෙසු පක්ෂීහු මොහු හැරයත්. නුඹ තනිව කුමට පසුබස්නෙහිදැයි” ඇසීය. 
#“පක්ෂීන්ගේ සතුරුවූ වැදිපුත්‍රය, මෙතෙම මාගේ රජය මාගේ ප්‍රාණය හා සමානවූ යහළුවාද වේ. මරණ වාරය පැමිණෙනතුරු ඔහු නොම අත්හරින්නෙමි. 
#“කෙසේනම් මේ පක්ෂිරාජතෙම අටවනලද පුඩුමලය නොදැක්කේද, මහත් බවට පැමිණියවුන් විසින් පැමිණියාවූ මේ විපත්ති කාරණය දැනගන්ට සුදුසුවෙත්මැයි. 
#“යම්කලෙක්හි පිරිහීමක්වේද, ජීවිත විනාශය පැමිණියාවූ ඒ කාලයෙහි පුරුෂතෙම දැලටද, මලපුඩුවටද ලංවීත් නොදනියි 
#“මහනුවණැත්ත, එතකුදුවුවත් අනෙකප්‍රකාරවූ පුඩුමල අටවනලද්දාහ. ඉක්බිති මෙසේ ජීවිත විනාශය පැමිණි කල්හි එයින් සැඟවීතුබූ පුඩුමලයට පැමිණ බැඳෙත්යයි” කීයේය. 
#“වැද්දාණෙනි, තොප සමග මේ සම්භාෂණය සැපවූ විපාක ඇත්තක් වන්නේනම් අපට යාමට අවසර දෙන්නෙහිය. අපගේ ජීවිතයද දෙන්නේයයි” ප්‍රමුඛතෙම කීයේය. 
#“මා විසින් ඔබ නොමබඳනා ලද්දෙහිය. ඔබට හිංසා කිරීමටද නොකැමැත්තෙමි. ඔබ කැමති පරිදි වහා මෙයින් ගොස් නිරුපද්‍රව බොහෝ කලක් ජීවත්වෙවයි” වැද්දා කීයේය. 
#“මොහුගේ ජීවත්වීමහැර මාගේ මේ ජීවත්වීමට මම නොකැමැත්තෙමි. ඉදින් නුඹ එකෙකු කරණකොට ගෙණ සතුටුවෙහිනම් මොහු මුදව, මාද අනුභව කරව. 
#“උස මහතින්ද වයසින්ද අප දෙදෙනා සමානවම්හ. මේ මාරුකිරීමෙන් තොපගේ ලාභයෙන් තෝ පාඩු ඇත්තෙක් නොවේ 
#“එබැවින් සලකා බලව. තොපගේ අප කෙරෙහි ආසාවක් වේනම් පළමුව මා පුඩුවෙන් බඳුව. පසුව පක්ෂි රාජයා මුදව. 
#“එකල්හි තොපට ලාභයද වේ. මාගේ ඉල්ලීමද කරණලද්දී වන්නේය. හංසයන් සමග දිවි ඇතිතාක් තොපගේ මිත්‍රකමද ඇතිවන්නේයයි” සුමුඛතෙම කීයේය. 
#“පින්වත් පක්ෂිරාජය, ඔබ විසින් මුදන ලද්දාවූ මෙයින් ගියාවූ මොහු මිත්‍රාමාත්‍යයෝද ස්වාමීහුද පුත්‍රදාරාවෝද නෑයෝද, යන මහත් සමූහයෝ දකිත්වා. 
#“යම්සේ නුඹ ධ්‍රතරාෂ්ට නම් පක්ෂිරාජයාහට ප්‍රාණය හා සමානවූ යහළුවා වෙහිද ඒ එබඳු මිත්‍රයෝ මේ ලෝකයෙහි බොහෝ දෙනෙකුන්ට විද්‍යමාන නොවෙත්. 
#“ඒ මම ඔබගේ යහළුවා මුදමි. ඔබගේ රජතෙම ඔබ අනුව යන්නෙක් වේවා. කැමති පරිදි වහා මෙයින් ගොස් නෑයන් මැද බබළව්යයි” කියා වැද්දා හංස රජු මුදාහැරියේය. 
#මුදනලද්දාවූ ස්වාමියා කරණකොටගෙණ සතුටුවූ ස්වාමියා කෙරෙහි ගෞරව ඇත්තාවූ ඒ සුමුඛ නම් හංස සේනාපතිතෙම කණට සැපවූ වචන කියමින් වැද්දාට මෙසේ කීයේය. 
#“පින්වත් වැදිපුත්‍රය, යම්සේ මම අද පාසයෙන් මිදූ පක්ෂිරාජයා දැක සතුටුවෙම්ද, මෙසේ නුඹද සියලු නෑයන් සමග සතුටුවේවායි” ස්තුති කෙළේය. 
#“මෙහි එව යම්සේ තෝද ලාභය ලබන්නෙහිද, මේ ධ්‍රතරාෂ්ට හංසතෙමේද යම්සේ කිසි ලාමකවූවක් නොදක්නේද, එසේ තට අනුශාසනා කරමි. 
#“නොබඳිනලද්දාවූ ප්‍රකෘතිභාවය ඇත්ත වූ කදෙහි දෙපසින් සිටියාවූ අප දෙදෙන අන්තඃපුරයට ගෙණගොස් රජහට වහා දක්වව්. 
#“මහරජ, මොව්හු ධ්‍රතරාෂ්ට නම්වූ හංසයන්ගේ අධිපතීහු වෙත්. මෙතෙම වනාහි හංසයන්ගේ රජවේ. මේ අනික් තැනැත්තා සේනාපති වේ.” 
#රජතෙමේ මේ හංස රජු දැක ප්‍රීතිමත් වූයේ මනා සිත් ඇත්තේ සතුටුවූයේ “සැක නැතුව තොපට බොහෝ ධනය දෙන්නේයයි” සුමුඛතෙම කීයේය. 
#ඔහුගේ ඒ වචනය අසා වැදිතෙම කී පරිදි කටයුතු සම්පාදනය කෙළේය. වහා අන්තඃපුරයට ගොස් නොබැඳි ප්‍රකෘතිවූ කද දෙපස සිටියාවූ හංසයන් දෙදෙන රජහට දැක්වීය. 
#“මහරජ, මොව්හු ධ්‍රතරාෂ්ට නම් හංසාධිපතීහු වෙත්. හෙතෙම වනාහි හංසයන්ගේ රජය. මේ අනික් තැනැත්තේ සේනාපතිය.” 
#“මේ පක්ෂීහු කෙසේනම් තොපට අත්පත්වූවාහුද, කෙසේනම් වැදිතෙමේ මහත්බවට පැමිණියවුන්ගේ අධිපතියන් මෙහි ලැබුයේදැයි” රජතෙම ඇසීය. 
#“මහරජ, පක්ෂීන්ගේ දිවි වළක්වන්නාවූ යම් යම් රැස්වන තැන් දනිම්ද, එබඳු විල්වල මා විසින් මලපුඩු තබන ලද්දාහු වෙත්. 
#“හංස රජතෙමේ එබඳු මලපුඩුවකට ලංව බැඳුනේය. ඔහු ළඟ උපන්නාවූ නොබැඳුනාවූ මේ හංසතෙම මට මෙසේ කීයේය. 
#“ස්වාමියාගේ වැඩෙහි උත්සාහකරන්නාවූ ධර්මයෙහි යෙදුනාවූ මේ පක්ෂීතෙම අනාර්‍ය්‍යයන් විසින් කරන්ට නො හැකිවූ උතුම්බවක් ප්‍රකාශ කෙළේය. 
#“ජීවත්වීමට සුදුසුවූ මේ හංසතෙම තමන්ගේ ජීවිතය හැරදමා ස්වාමියාගේ ගුණ කියමින් ලඟ හිඳගෙණ ස්වාමිහුගේ ජීවිතය මගෙන් ඉල්විය. 
#“ඔහුගේ වචනය අසා මම ප්‍රසාදයට පැමිණියෙමි. ඉන්පසු ඔහු බැම්මෙන් මිදුයෙමි. සුවසේ යවයිද, අවසර දුනිමි. 
#“සතුටු සිත් ඇත්තාවූ ස්වාමියා කෙරෙහි ගෞරවයෙන් යුක්තවූ ඒ හංසතෙම මුදනලද ස්වාමියා සමග කනට සැපවූ වචන කියමින් මට මෙසේ කීයේය. 
#“එම්බා වැදිපුත්‍රය, යම්සේ මේ අද මුදනලද හංස රාජයා දැක සතුටුවෙම්ද, මෙපරිද්දෙන්ම නුඹ සියලු නෑයන් සමග සතුටුවෙව. 
#“මෙහි එව, යම්සේ තෝද ලාභයක් ලබන්නෙහිද, යම්සේ මේ ධ්‍රතරාෂ්ට නම් හංසතෙම කිසි පාපයක් නොදක්නේද එසේ තට අනුශාසනා කරමි 
#“වහා අන්තඃපුරයට ගෙණගොස් නොබැඳි ප්‍රකෘතිවූ කද දෙපස සිටියාවූ අප දෙදෙන රජහට දක්වව. 
#“මහරජ, මොව්හු ධ්‍රතරාෂ්ටනම් හංසාධිපතීහු වෙත්. මෙතෙම වනාහි හංසයන්ගේ, රජය මේ අනික් තැනැත්තේ සේනාපතිය. 
#“රජතෙමේ මේ හංස රජු දැක සැක නැතිව ප්‍රීතියට පැමිණියේ යහපත් සිත් ඇත්තේ සතුටුව තොපට බොහෝ ධනය දෙන්නේය. 
#“මෙසේ මොහුගේ කීමෙන් මා විසින් මේ දෙදෙනා ගෙනෙන ලදහ. මේ මානස නම් විලෙහිදීම මොහු දෙදෙනා චිත්‍රකූට පර්වතයට යවයයි අනු දන්නා ලද්දෝ වන්නාහ. 
#“මෙසේ සතුරන් අතට පැමිණියාවූ උතුම් ස්වභාව ඇති ද්විජ නම්වූ ඒ මේ පක්ෂිතෙම මා වැනි රෞද්‍රවූ වැද්දෙකුට පවා මෘදු බව ඉපදෙව්වේය. 
#“දේවයන් වහන්ස, මෙය නුඹවහන්සේට සතුටු පඬුරක් මැයි සියලු ලිහිණි වැද්දන් ඇති ගමෙහි මෙබඳු අන් පඬුරක් නොදකිමි. මහ රජතුමනි, මා ගෙනා ඒ පඬුර බැලුව මැනවැයි” වැද්දා කීයේය. 
#හංස රජතෙම ස්වර්ණමයවූ යහපත්වූ පුටුවෙහි හුන් සකුල නම් ඒ රජහු කණට සැපවූ වචන කියමින් මෙසේ කීයේය. 
#“කිම පින්වත් රජහට යහපතද, කිම පින්වතාට ආරෝග්‍යද, කිම සමෘද්ධවූ මේ රට දැහැමින් අනුශාසනා කරණු ලබන්නේද?” 
#“හංස රාජය, මට යහපතද වේ. අර්ථයද වේ. හංසය නීරෝගද වේ. තවද සමෘද්ධවූ මේ රට මා විසින් දැහැමින් අනුශාසනා කරණු ලැබේයයි” රජතෙම කීයේය. 
#“කිම පින්වත්හුගේ ඇමතියන් අතර කිසියම් අපරාධයෙක් නැත්තේද, කිමෙක්ද ඔව්හු ඔබගේ අර්ථයන්හි ජීවිතය නොබලා කටයුතු කෙරෙද්දැයි” හංසරජ ඇසීය. 
#“තවද මාගේ ඇමතියන් අතර කිසි අපරාධයෙක් නැත්තේය. තවද මොව්හු මාගේ අර්ථයන්හි ජීවිතය නොබලා කටයුතු කරත්යයි” රජතෙම කීයේය. 
#“කිමෙක්ද ඔබගේ භාර්‍ය්‍යාතොමෝ සමාන ජාති ඇත්තී කීකරුවූ ප්‍රිය තෙපුල් කියන්නී පුත්‍රයන්ගෙන් හා රූප ලක්ෂණයෙන් යුක්තවූ ඔබගේ කැමැත්ත අනුව පවත්නියක්දැයි” ඇසීය. 
#“තවද මාගේ භාර්‍ය්‍යාතොමෝ සමාන ජාති ඇත්තීය. කීකරුය. ප්‍රිය තෙපුල් කියන්නීය. පුත්‍රයන්ගෙන් හා රූප ලක්ෂණයෙන් යුක්තය. මාගේ කැමැත්ත අනුව පවත්නීයයි” රජතෙම කීයේය. 
#“කිමෙක්ද, පින්වතා වනාහි මහත්වූ සතුරාට අත්පත්වූයේ ඒ පළමු විපතෙහි මහත්වූ දුකට පැමිණියේද?” 
#“කිමෙක්ද මේ වැද්දා පැන නොයන්ට දණ්ඩකින් පෙළුයේද මෙසේ මේ ජඩයන්ගේ එවේලෙහි ස්වභාවය වේ.” 
#“මහරජ, මෙසේ විපත්තිය පැමිණි කල්හි නිර්භය වූයේය. මෙතෙම අප කෙරෙහි සතුරෙකු මෙන් කිසිවක් නොකෙළේය. 
#“මහරජ, මේ වැදිතෙම හෙමිහිට ලංවිය. පළමු කොටම මෙතෙම කථා කෙළේය. එකල්හි මේ පණ්ඩිතවූ සුමුඛතෙමේම පිළිතුරු දුන්නේය. 
#“ඔහුගේ ඒ වචනය අසා මෙතෙම ප්‍රශාදයට පැමිණියේය. ඉන්පසු මා බැම්මෙන් මිදූයේය. සුවසේ යව්යයිද අවසර දුන්නේය. 
#“මේ වැද්දාට ධනය කැමැතිවූ සුමුඛයා විසින්ම පින්වත්හුගේ සමීපයට මේ පැමිණීමද මොහුගේ ප්‍රයෝජනය පිණිස සිතනලදියි” හංසරජ කීයේය. 
#“පින්වතුන්ගේ මේ ඊම් යහපත් ඊමකි. ඔබ දැක්මෙන් සතුටුවූයේද වෙමි මේ වැද්දාද කැමතිතාක් බොහෝ වස්තුව ලබාවායි” රජතෙම කීයේය. 
#රජතෙම සම්පත්වලින් වැද්දා සතුටුකොට කණට සුවවූ වචන කියමින් හංස රජුට මෙසේ කීයේය. 
#“පින්වත් හංස රාජය, ඒකාන්තයෙන් යම් කිසිවක් මට වසඟව පවතීද, ඒ සියල්ල ධර්මයට අයත්කොට හෙවත් ධර්මපූජා වශයෙන් දෙමි. ඒ සියලු සම්පත් පින්වතාට වේවා. කැමති පරිද්දෙන් අනුශාසනා කරව් 
#“දානය පිණිස හෝ පරිභෝග කිරීමට හෝ අන්‍යවූ යමකට හෝ වැටහේ නම් එය කරව්. මේ සම්පත ඔබට දෙමි. මාගේ අධිපති භාවය ඔබට හැර දමමියි” රජතෙම කීයේය. 
#“ඉදින් මට පණ්ඩිතවූ ප්‍රඥා සම්පන්නවූ මේ සුමුඛ තෙමේද යමක් කියන්නේ නම් එය මට ඉතාම ප්‍රිය වන්නේ යයි” රජතෙම කීයේය. 
#“මහරජ, මම ඒකාන්තයෙන් ගල් දෙකක් අතරට අසුවූ නාග රාජයෙක් මෙන් ඔබ අතර කථා කරන්ට නොහැක්කෙමි. එසේ කථා කරන්නේ නම් එය මාගේ හික්මීමෙක්ද නොවන්නේය. 
#“අපගේද ශ්‍රෙෂ්ඨවූ යමෙක්වේද, මිනිසුන්ගේ අධිපතිවූ පෘථිවී පාලවූ උත්තම සත්වයෙක්වූ නුඹවහන්සේද යන දෙදෙනා බොහෝ කරුණු වලින් අප විසින් පිදිය යුත්තාහු වෙත්. 
#“මහරජ, ඔවුන් දෙදෙනා කථා කරද්දී විනිශ්චය පවත්නා කල්හි මෙහෙකරුවූ මා විසින් අතරතුර කථා නොකළයුතුයයි” සුමුඛ හංසතෙම කීයේය. 
#“වැදිතෙම ස්වභාව වශයෙන්ම පණ්ඩිතවූ පක්ෂියෙකැයි කීයේය. සම්පාදනය නොකළාවූ ආත්ම ඇත්තෙකුගේ මෙබඳුවූ නුවණැති බවක් නොවන්නේමය. 
#“මෙතෙම මෙසේ උතුම් ස්වභාව ඇත්තෙක් මෙබඳු උත්තම සත්වයෙක් වේ. මා විසින් දක්නා ලද්දවුන් යම් පමණ වෙද්ද, ඔවුන් අතර මෙබඳු අනිකෙකු නොදකිමි. 
#“යහළු හංස රාජය, ස්වභාවයෙන්ම තොපට සතුටුවූයෙමි. දැන් තොපගේ මිහිරි වචනයෙන්ද සතුටු වෙමි. මෙයද මාගේ කැමැත්ත වේ. බොහෝකලක් තොප දෙදෙනා දක්නෙම්වායි” රජතෙම කීයේය. 
#“මහරජ, උතුම් මිත්‍රයෙකු කෙරෙහි කටයුතු යමක් වේද, ඔබ විසින් ඒ සියල්ල අප කෙරෙහි කරණ ලදී. අප කෙරෙහි ඔබගේ යම් භක්තියක් වේද, එයින් නිසැකව අපි ඔබගෙන් එය ලැබුයෙමු. 
#“මේ ඒකාන්තයෙන් ඉතා මහත්වූ අපගේ නෑ සමූහයා අතර බොහෝවූ පක්ෂීන් කෙරෙහි අප නොදැක්මෙන් දුකක් උපන්නේය. 
#“මහරජ, ඔවුන්ගේ ශෝකය දුරුකිරීම පිණිස ඔබ විසින් අනු දන්නාලද අපි ඔබට ප්‍රදක්ෂිණා කොට නෑයන් දක්නෙමු. 
#“ඒකාන්තයෙන් මම පින්වතුන්ගේ දැක්මෙන් මහත්වූ ප්‍රීතියක් ලැබුයෙමි. යම් නෑයන් දැකීමක් වන්නේනම් මෙයද මහත් අභිවෘද්ධියෙක්වේයයි” හංස රජ තෙම කීයේය. 
#ධ්‍රතරාෂ්ට නම් හංස රජහු රජුට මෙය කියා උතුම්වූ ජව වේගයෙන් නෑ සමූහයා වෙත පැමිණියාහුය. 
#නිරෝගවූ පැමිණියාවූ ඒ උතුම් හංස රජුන් දැක හංසයෝ කේකාධ්වනි කළාහුය. එයින් මහත් ශබ්දයෙක් උපන්නේය. 
#පාශයෙන් මිදුනාවූ ස්වාමියා සමග සතුටුවූ ස්වාමියා කෙරෙහි ගෞරව ඇත්තාවූ ලබනලද පිහිට ඇත්තාවූ ඒ හංසයෝ ඔහු හාත්පස පිරිවරා ගත්හ 
#“මෙසේ කල්‍යාණ මිත්‍රයන් ඇත්තවුන්ගේ සියලු කටයුතු සමෘද්ධවෙත්. ධ්‍රතරාෂ්ට නම් හංසයෝ යම්සේ නෑසමූහයා වෙතට පැමිණියාහුද, එමෙනැයි” වදාළේය. 
#
#මහාහංස ජාතකය
#“රන්වන් සිවිය ඇති ස්වර්ණ වර්ණවූ සුන්දරමුඛ ඇත්තාවූ සුමුඛය, භයින් කම්පාවූවක්වූ අවයව ඇති මේ හංසයෝ බැහැරයෙත්. තෝද ඒකාන්තයෙන් බැහැර යව. 
#“තනිව මලපුඩුවෙහි අසුවූ මා හැර නෑ සමූහයෝ අපෙක්ෂාවක් නැතුව යෙත්. තනිවූ තෝ කුමක් හෙයින් පසුබස්නෙහිද?” 
#“පක්ෂි ශ්‍රෙෂ්ඨය, තෝද පැනයව, බැඳුනහු කෙරෙහි සහාය බවක් නැත්තේය. නිදුක් බැවින් නොපිරිහෙව. සුමුඛය ඒකාන්තයෙන් බැහැර යවයි” හංස රජතෙම කීයේය. 
#“ධ්‍රතරාෂ්ට නම් මහරජ, මම දුකින් පෙළුනේයයි ඔබ නොහරින්නෙමි. මාගේ ජීවත්වීම හෝ මරණය හෝ ඔබ සමග වන්නේය 
#“ධ්‍රතරාෂ්ට නම් රජ, මම දුකින් පෙළුනේ යයි ඔබ නොහරින්නෙමි අනාර්‍ය්‍යයන් විසින් යෙදෙන්නාවූ කර්මයෙහි මා යොදවන්ට නුසුදුස්සෙහිය. 
#“හංසරාජය, මම ඔබගේ සමාන කුමාර බැව් ඇති යහළුවාද වෙමි. ඔබගේ ස්වකීය සිතෙහි පරිදි සිටියෙක්ද වෙමි. සේනාපතියයිද ප්‍රකටවූයෙමි. 
#“මෙයින් ගියාවූ මම නෑයන් මැද කෙසේ නම් කියන්නෙම්ද? පක්ෂිරාජය, ඔබ හැර මෙයින් ගියාවූ මම ඔවුන්ට කුමක් නම් කියන්නෙම්ද? මෙහි ප්‍රාණය හැර දමන්නෙමි අනාර්‍ය්‍යවූවක් කරන්ට නොහැකිවන්නෙමියි” සුමුඛතෙම කීයේය. 
#“එම්බා සුමුඛය, ආර්‍ය්‍යමාර්ගයෙහි සිටියාවූ ඔබ යමක් කීයෙහිද, යමෙක් ස්වාමියාවූද යහළුවාවූද මා හැරදමන්ට උත්සාහ නොකරන්නේද, මේ වනාහි පුරාතන පණ්ඩිතයන්ගේ ස්වභාවයවේ. 
#“නුඹ දක්නාවූ මට වනාහි හයක් නොම උපදී. මෙසේ පාසයෙහි බැඳුනාවූ මාගේ ජීවිතය නුඹ ලබා දෙන්නෙහියයි” හංසරාජතෙම කීයේය. 
#ආර්‍ය්‍ය පැවතුම් ඇත්තාවූ මේ උතුම්හංසයන් දෙදෙනා මෙසේ කථාකරමින් සිටියදීම වැදිතෙම දැඩිවූ දණ්ඩක් ගෙණ වහා පැමිණියේය. 
#එන්නාවූ ඔහු දැක සුමුඛතෙම මහත් ශබ්ද කෙළේය. සුමුඛනම් හංස තෙම බියපත්වූ රජුට විශ්වාස වෙමින් රජුගේ ඉදිරියෙන් සිටියේය. 
#“පක්ෂි ශ්‍රෙෂ්ඨය, බිය නොවෙව, තොපවැන්නෝ නොම බියවෙත්. මම දැහැමින් යුක්තවූ සුදුසුවූ උත්සාහයක් කරන්නෙමි ඒ උත්සාහය යෙදීමෙන් ඔබ වහා බන්ධනයෙන් මිදෙන්නෙහියයි” සුමුඛතෙම කීයේය. 
#ඒ සුමුඛ නම් හංස සේනාපතියාගේ ඒ මනාකොට කියනලද වචනය අසා ලොමු ඩැහැගත් වැදිතෙම ඔහුට ඇඳිළිබැඳ සිටියේය. 
#“යහළු පක්ෂීරාජය, ද්විජවූම නුඹ අද මා විසින් මිනිස් තෙපුලෙන් කථාකරමින් නිර්දෝෂ ලෙස මනුෂ්‍ය වචන නිකුත් කරමින් කියන්නේ ඇසින් දක්නා ලදී. මින් පෙර මෙබඳු ආශ්චර්‍ය්‍යයක් නොම අසනලදී. නොම දක්නා ලදී. 

#“මිදුනාවූ ඔබ පාශයෙහි බැඳුනාවූ මොහු යම් හෙයකින් ඇසුරුකෙරෙහිද, එහෙයින් මේ පක්ෂිතෙම ඔබගේ කවරෙක්වේද, සෙසු පක්ෂීහු ඔහු හැරයත්, තනිවූ ඔබ කුමක් හෙයින් පසුබස්නෙහිදැයි” වැද්දා ඇසීය. 
#“එම්බා පක්ෂීන්ට සතුරුවූ වැදිපුත්‍රය, මෙතෙම මාගේ රජය. මම මොහුගේ සේනාපති බව කරවමි. විපත් පැමිණිකල්හි ඒ පක්ෂිරාජයා හැරයන්ට නොහැකිවන්නෙමි. 
#“මහත්වූ හංස සමූහයාගේද මාගේද ස්වාමීවූ මෙහෙම තනිව විපත්තියට නොපැමිණේවා. යහළු වැදි පුත්‍රය, එය එසේමය. මේ තෙම මාගේ ස්වාමියාවේ. මම මොහු සමීපයෙහි සිත් අලවන්නෙමියි” සුමුඛ තෙම කීයේය. 
#“එම්බා පක්ෂිය, යමෙක් ස්වාමියාගෙන් ලැබූ ආහාරයට පුදන්නෙහිද, ඒ නුඹ ආර්‍ය්‍යයන්ගේ පැවතීමෙන් යුක්ත වෙහිය. මම ඔබගේ ඒ ස්වාමියා හරිමි දෙදෙනා සුවසේ යව්යයි” වැද්දා කීයේය. 
#“යහළුව, ඉදින් ඔබ විසින් තමාගේ ප්‍රයෝජනය පිණිස හංසයන්ට හා පක්ෂීන්ට උගුල් අටවන ලද්දේ නම් ඔබගේ මේ අභය දානය පිළිගනිමි. 
#“තමන්ගේ ප්‍රයෝජනය සඳහා හංසයන්ට හා පක්ෂීන්ට උගුල් අටවන ලද්දේ නොවේ නම් එහි අධිපති නොව අප මුදා හරින්නේ වැදි පුත්‍රය, නුඹ සොර කමක් කරන්නෙහියයි” සුමුඛතෙම කීයේය. 
#“වැදිපුත්‍රය, යම් රජෙකුට නුඹ බැලමෙහෙ කරන්නෙක්වෙහිද, ඒකාන්තයෙන් ඔහු වෙතටම අප පමුණුවව, එහිදී සංයම සිත් ඇති රජතෙම කැමති පරිදි කරන්නේයයිද” කීයේය. 
#මෙසේම කියන ලද්දාවූ වැදිතෙම රන්වන්වූ රන්වන් සිවි ඇත්තාවූ ඒ හංසයන් දෙදෙන දෙඅතින් අල්වා ගෙණ කූඩුවල තැන්පත් කෙළේය. 
#කූඩුවලවූ පැහැ විහිදෙන වර්ණ ඇති සුමුඛද ධන රට්ඨද යන ඒ හංස පක්ෂීන් දෙදෙන හැරගෙණ වැදිතෙම කීයේය. 
#ගෙණ යනු ලබන්නාවූ ධ්‍රතරාෂ්ට නම් හංසතෙම සුමුඛ නම් හංසයාට මෙය කීයේය. “එම්බා සුමුඛය, රන්වන්වූ ලක්ෂණවූ ඌරුයුග්මයක් ඇති භාර්‍ය්‍යාවගේ මරණයට භයවෙමි. අපගේ මේ නැසීම අසා ඉක්බිති ඕ තොමෝ තමන් නැසෙන්නේය. 
#“සුමුඛය, පාකහංසරාජධිතෘවූ රන්වන් මනාසිවිය ඇත්තාවූ සුහේමා නම් ඕ තොමෝ හිමියා මලකල්හි මුහුදු ඉව්රෙහි බැගෑපත්ව හඬන්නාවූ කොස්වාලිහිණියක මෙන් හඬන්නේයයි සිතමි. 
#“මෙසේ හංස ලෝකයාට මහත්වූ අපමණ ගුණ ඇති මහත් සමූහ ඇත්තාවූ පින්වත් තෙමේ එක් ස්ත්‍රියක් අනුව ශොක කරන්නේය. මෙය ප්‍රඥා ඇත්තෙකුගේ කටයුත්තක් මෙන් නොවේ.” 
#“මහරජ, යම්සේ වාතය තෙම යහපත්වූද අයහපත්වූද යන ගඳ දෙකම ගණීද, යම්සේ ලොල්වූ බාල තෙමේ අමුවූද පැසුනාවූද ඵලය ගණීද, ලොල්වූ අන්ධතෙම ආහාරය ගනීද ස්ත්‍රීහු එබඳු වෙත්. 
#“යම්හෙයකින් මරණ අවස්ථාවට පැමිණියේ කටයුත්ත නොකටයුත්ත නොදන්නෙහිද, එහෙයින් කාරණ කාරණයන්හි විනිශ්චය නොදන්නාවූ ඔබ අන්ධ බාලයෙකු මෙන් මට වැටහෙන්නේය. 
#“යමෙක් ස්ත්‍රීන් උතුම්යයි හඟින්නෙහිද, හෙතෙම අඩක් උමතුවූවෙකු මෙන් කථා කරන්නේය. මේ ස්ත්‍රීහු නම් සුරාසොඬුන්ගේ සුරාසැළ මෙන් බොහෝ දෙනාට සාධාරණවෙත්. 
#“දෙවයන් වහන්ස, වඤ්චාකරණ හෙයින් මායාවක් වැන්න. අතට අසුනොවන හෙයින් මිරිඟුවක් වැන්න ශොකය රෝගය යන නොයෙක් උපද්‍රව ඇත්තේය. ක්‍රොධාදීන් තද බැවින් ක්‍රෑරය. සිරබන්ධනාදියට කරුණුය. මේ ස්ත්‍රීහු නම් ශරීර ගුහාව ඇසුරු කරන්නාවූ මරහුගේ පාශයවේ. එබඳු ස්ත්‍රීන් කෙරෙහි යම් පුරුෂයෙක් විශ්වාස කරන්නේ නම් හෙතෙම මිනිසුන් අතර අධමවූ මිනිසෙක් වේයයි” සුමුඛතෙම කීයේය. 
#“යම් ස්ත්‍රියක් නුවණින් වැඩි සිටියවුන් විසින්ම දන්නාලදද, ඒ ස්ත්‍රියට නින්දා කරන්ට කවරෙක් සුදුසුවේද, මහත් ගුණැති ස්ත්‍රීහු නම් ලෝකයෙහි පළමු කොට උපන්නාහුය. 
#“සුමුඛය, ඒ ස්ත්‍රීන් කෙරෙහි ක්‍රීඩාවෝද පිහිටියාහුය. ඒ ස්ත්‍රීන් කෙරෙහි පස්කම් ගුණයෙහි ආලයෝද පිහිටියාහුය. යම් මේ සත්ව කෙනෙක් උපදිත් නම් ඒ බීජයෝද ඔවුන් කෙරෙහිම හටගනිත්. 
“තමන්ගේ ප්‍රාණයෙන් ඔවුන්ගේ ප්‍රාණය ආසාදනය කොට හෙවත් දිවිහරිමින්ද කවරනම් පුරුෂයෙක් ඔවුන් කෙරෙහි කලකිරෙන්නේද? 
#“සුමුඛය, අනිකෙක් නොවේ. නුඹම ස්ත්‍රීන්ගේ කටයුතුවල යෙදෙන්නෙහිය. ඒ නුඹට අද බිය ඇතිවූ කල්හි මේ මරණ බියෙන් තියුණු නුවණක් ඇතිවීයයි” හඟිමි. 
#“ජීවිත සැකයට පැමිණියාවූ සියලු දෙනම බියපත් වූයේද භය ඉවසාද, පණ්ඩිතයෝද මහත්වූවෝ දුකසේ යෙදිය යුතුවූ අර්ථයෙහිද යෙදෙත්. 
#“ශූර තෙමේ යම්හෙයකින් විපත්තිය දුරුකෙරේද, ආත්මාරක්ෂාව කෙරේද, එහෙයින් මේ සඳහා රජහු ශූරවූ මන්ත්‍රියෙකු කැමතිවෙත්. 
#“අද රජහුගේ අරක්කැමියෝ මුළු තැන්ගෙයි අප නොකපත්වා. අපගේ පත්‍රයන්ගේ වර්ණය එබඳුමය. යම්සේ ඵලය හුණ ගස නසාද, එමෙන් ඔබද මාද නොනසාවා 
#“වැදිපුත්‍රයා විසින් මුදනලද්දේද, පියාඹායන්ට නොකැමැතිවිය. තෙමේම නැවත බන්ධනයට පැමිණියේය. එයද දැන් ජීවිත සැකයට පැමිණියේය. මිදෙන කරුණ සිතාගණුව, ස්ත්‍රීන්ට නින්දා පිණිස මුඛය නොහරුවයි” හංස රජතෙම කීයේය. 
#“යහළු සුමුඛය ඒ තෝ පළමු කී දැහැමින් යුක්තවූ උත්සාහය, දැන් යොදව, තොපගේ ඒ පිරිසිදුවූ ප්‍රයෝගයෙන් මාගේ ජීවිතය සෙවීම කරවයි” හංස රජ කීයේය. 
#“එම්බා පක්ෂි ශ්‍රෙෂ්ඨය, බිය නොවෙව. තා බඳුවූවෝ බිය නොවෙත්මය. මම දැහැමින් යුක්තවූ සුදුසු ප්‍රයෝගයක් යොදන්නෙමියි මාගේ ඒ පිරිසිදු ප්‍රයෝගයෙන් ඔබ වහා බැම්මෙන් මිදෙන්නෙහියයි” සුමුඛතෙම කීයේය. 
#ඒ වැදිතෙම හංසයන් රැගත් කදින් යුක්තව රජ ගෙදරට පැමිණියේය. “මා පැමිණියහු රජුට දන්වව්. මේ ධ්‍රතරාෂ්ට නම් හංස රජතෙම ආයේයයිද රජුට කියව්යයි” දොරටු පාලයාට කීයේය. 
#තමන්ගේ පින බඳුවූ ශ්‍රෙෂ්ඨයයි සම්මතවූ ඒ හංසයන් දෙදෙන දැකම සංයම සිත් ඇති රජතෙම ඇමතියන්ට මෙසේ කීයේය. 
#“මේ වැද්දාට වස්ත්‍රද ආහාරපානද භෝජනයද දෙව්. රජතෙම යම්තාක් කැමතිවේද, මොහුට කැමති තරම් හිරණ්‍ය දෙව්යයි රජ කීයේය. 
#කශී රජතෙම ප්‍රසන්න බවට පැමිණි වැද්දා දැක මෙය කීයේය. “යහළු ඛෙමකය, ඉදින් අපගේ පොකුණ හංසයන්ගෙන් පිරී තිබේද?” 
#“කෙසේනම් රුචිවූ හංසයන් මැදට ගියාවූ නෑ සමූහයා විසින් පිරිවරණ ලද්දාවූ මේ හංස රජහු වෙතට මළ පුඬුව ගත් අත් ඇතිව පැමිණියේද, කෙසේ මොහු අල්ලා ගත්තේදැයි” රජ ඇසූයේය. 
#“මොහු ගොදුරු ගන්නා තැන් සොයන්නාවූ මට අද සත්වැනි රැයවිය. මම මොහුගේ පියවර සොයමින් අප්‍රමාද වූයේ චාටි පඤ්ජරයක් ඇසුරු කෙළෙමි. හෙවත් සැළක් තුළ සිටියෙමි. 
#“ඉක්බිති ගොදුරු පිණිස හැසිරෙන්නාවූ මොහුගේ පියවර දිටීමි. එහි මම මළපුඬුවක් තැබුයෙමි. මෙසේ මේ පක්ෂි රාජයා අල්වා ගතිමියි” වැද්දා කීයේය. 
#“එම්බල වැදිපුත්‍රය, මේ පක්ෂීහු දෙදෙනෙක් වෙත්. එසේ ඇති කල්හි එකෙකැයි කියන්නෙහිය. තාගේ සිත විපර්‍ය්‍යාස බවට පැමිණියේද නොහොත් කිම අනිකා ගණු කැමැත්තෙහි දැයි” රජ ඇසීය. 
#“මහරජ, යමෙකුගේ මේ රතු පැහැ ඇති ස්වර්ණ බඳු යහපත්වූ රේඛාවෝ බෙල්ල වටා උරයට හැපී සිටිද්ද, ඒ මේ හංස රජතෙම මාගේ පාශ බන්ධනයට පැමිණියේය. 
#“ඉක්බිති මේ ප්‍රභාස්වරවූ පක්ෂිතෙමේ නොබැඳී බන්ධනයෙන් පීඩිතවූ ස්වාමියා සනසමින් ඉදිරියට පැමිණ මා සමග මිනිස් තෙපුලෙන් කථා කරමින් සිටියේයයි” වැද්දා කීයේය. 
#“එම්බා සුමුඛය, එසේ ඇතිකල්හි කුමක් හෙයින් දැන් හනු එකට හපා කට පියාගෙණ සිටිනෙහිද? කිමෙක්ද, මාගේ පිරිසට පැමිණියාවූ නුඹ භයින් යුක්තවූයේ කථා නොකරන්නෙහිදැයි” රජතෙම ඇසීය. 
#“එම්බා කශීරජ, ඔබගේ පිරිසට වැද මම බියපත් නුවූයෙමි. මම භයින් කථා නොකරන්නෙම් නොවෙමි. එබඳු කරුණක් ඇතිකල්හි කථා කළයුතු යයි” සුමුඛතෙම කීයේය. 
#“තොපගේ ආරක්ෂක පිරිසක් නොදකිමි. රථයන්ද නොදකිමි. පාබල සෙනඟද නොදකිමි. පලිහක්ද නොදකිමි. කීටයක්ද නොදකිමි. සැට්ට ලන ලද්දවුන්ද ධනුර්ධරයන්ද නොදකිමි. 
#“අමු රන්ද රත්රන්ද නොදකිමි. දිය අගලකින් යුක්තවූ දුර්ගෂවූ දැඩි අටළු හා කොටුඇති මනාව ගොඩ නගන ලද නගරයක්ද නොදකිමි. සුමුඛය යම්තැනෙක්හි පැමිණියේ බිය නොවේයයි කිය යුතුද, එබඳු තැනක් නොදකිමියි රජතෙම කීයේය” 
#“මහරජ, ආරක්ෂක පිරිවරින් මට ප්‍රයෝජන නැත්තේය. නුවරින් හෝ ධනයෙන් හෝ මට ප්‍රයෝජනයෙක් නැත. අහසින් ගමන් කරන්නාවූ අපි අමාර්ගයෙහි මාර්ගකොට යෙමු. 
#“අපි නුවණැත්තෝය, දක්ෂයෝය, කරුණු සිතන්නාහුයයි ඔබ විසින් අසන ලද්දේද වෙමු. ඉදින් නුඹ සත්‍යයෙහි පිහිටියෙක් වන්නේ නම් කරුණු සහිතවූ වචනයක් කියන්නෙමි. 
#“සත්‍ය විරහිතවූ අනාර්‍ය්‍යවූ බොරු කියන්නාවූ රෞද්‍රවූ ඔබට කියනලද සුභාෂිතයද කුමක් කරන්නේදැයි” සුමුඛතෙම ඇසීය. 
#“මහරජ ඔබ බමුණන්ගේ කීමෙන් මේ ඛෙමිනම් විල කරවීය. මේ දශ දිශාවන්හි ඔබ විසින් අභයද ප්‍රකාශ කරණලදී. 
#“ඔබගේ පොකුණට බැස පිරිසිදුවූ නිර්මල ජලයද බොහෝවූ ආහාරද එහි ලබත්. එය ලබන්නාවූ පක්ෂීන්ට මෙහි අවිහිංසාවද ප්‍රකාශ කරණලදී. 
#“මේ ඝෝෂාව අසා ඔබගේ සමීපයෙහි කරණලද විලට ආයෙමු ඒ අපි ඔබගේ පාසයෙන් බැඳුනෙමු. මෙය ඔබ විසින් කියනලද බොරුවයි. 
#“බොරු කීම පෙරදැරි කොට ආසාව යයි කියනලද පවිටු ලෝභයද කොට දිව්‍ය මනුෂ්‍ය යන ප්‍රතිසන්ධි දෙක ඉක්මවා නිරය දුකට පැමිණේයයි” මෙසේ රජහු ලජ්ජා කරවූයේය. 
#“එම්බා සුමුඛය, තොපට අපරාධ නොකරමු. ලෝභයෙන්ද තොප නොගත්තෙම්. තෙපි පණ්ඩිතය, නිපුණය, අර්ථ චින්තකයෝ යයි අසන ලද්දෝද වව්. 
#“මෙහි පැමිණියාවූ කරුණු සහිත වචන ප්‍රකාශ කරන්නාහු නම් මැනව, යහළුව ඒ කාරණයෙන් ඒ සුමුඛ නම් හංසයා අල්වාගත්තේ යයි වැදි තෙම කීයේයයි” රජ කීයේය. 
#“එම්බා කශීරජ, ජීවිතය මරණය සමීපයට පැමිණි කල්හි බිය වූවාහු මරණ කාලයට පැමිණියාහු කරුණු සහිත වචනය නොකියමු. 
#“යමෙක් දීපක මුවෙකු කරණකොට ගෙණ මුවෙකු නසාද, දීපක පක්ෂියෙකු කරණකොට ගෙණ පක්ෂියෙකු හෝ නසාද, ප්‍රසිද්ධවූවකින් හෝ ප්‍රසිද්ධවූවෙකු පෙළන්නේද, එයට වඩා ඉතා අනාර්‍ය්‍යවූවක් කවරේද? 
#“යමෙකුත් අනාර්‍ය්‍යවූ ධර්මයෙහි පිහිටියේ ආර්‍ය්‍යවූ වචන කියන්නේද, හෙතෙම මෙලොවද පරලොවද යන දෙලොවින්ම පිරිහෙන්නේය. 
#“යශසට පැමිණියාවූද යමෙක් එයින් මත් නොවන්නේද, පැමිණියාවූ ජීවිතයෙහි සැක ඇත්තහු නොපෙළන්නේද, කටයුතුවලම උත්සාහ කරන්නේද, තමන්ගේ සිදුරු වසන්නේද, 
#“ගුණයෙන් වැඩිහිටියාවූ මරණ කාලයට පැමිණියාහු මේ මිනිස් ලොව ඉක්ම ගියාහුද, මෙලොව කුශල ධර්මයෙහි හැසිර මෙසේ මොව්හු දෙව් ලොවට පැමිණියාහු වෙත්. 
#“කශීරජතුමනි, මෙය අසා තමා කෙරෙහිවූ ධර්මය ආරක්ෂා කරව. ධ්‍රතරාෂ්ට නම්වූ හංස රාජයාද මුදා හරුවයි සුමුඛතෙම කීයේය. 
#“පා දෝනා දියද පා ගල්වන තෙල්ද මාහැඟි අස්නක්ද ගෙනෙත්වා. යශස් ඇත්තාවූ ධ්‍රතරාෂ්ට නම් හංසයා මැදිරියෙන් මුදන්නෙමි. 
#“යමෙක් රජුගේ සැපයෙහි සුවපත් වූයේද, දුකට පැමිණි කල්හි දුප්පත්වූයේද, ධෛර්‍ය්‍ය සම්පන්නවූ දක්ෂවූ අර්ථ සිතන්නාවූ ඒ සේනාපතියාද මුදන්නෙමි. 
#“යම්සේ මේ සුමුඛතෙම රජහුට ප්‍රාණය හා සමානවූ යහළුවෙක් වීද, මෙබඳුවූවාහු ස්වාමිහුගේ ආහාරය අනුභව කරන්ට සුදුසුම වෙත්.” 
#සියල්ල ස්වර්ණමයවූ පා අටක් ඇති සිත්කළුවූ මට කරණලද කශී සළුවකින් අතුරණ ලද පුටුවෙක්හි ධ්‍රතරාෂ්ටතෙම හිඳගත්තේය. 
#සියල්ල ස්වර්ණමයවූ ව්‍යාඝ්‍ර සමින් පිරිමසනලද බඳ වෙළුවෙක්හි හෙවත් අග මෙහෙසුන් හිඳිනා පුටුවෙහි ධ්‍රතරාෂ්ටයාට අනතුරුකොට සුමුඛතෙම හිඳවූයේය. 
#කශීරටවැසි බොහෝදෙනා ස්වර්ණ භාජනවලින් ගෙණවුත් රජුට පිළියෙළ කරණලද අග්‍රභෝජනය ඒ හංසයන්ට දුන්හ. 
#“කශීරට විසින් මෙහෙයවන ලද තමන්වෙත දෙනලද ඒ අග්‍රභෝජනය දැක ක්ෂත්‍රිය ධර්මයන්ට දක්ෂවූ හංසරජතෙම ඉන්පසු පිළිවෙළින් විචාළේය. 
#“මහරජ කිමෙක්ද, පින්වතාට සුවද, කිම පින්වතාට නිදුක්ද, කිම සමෘද්ධවූ මේ රාජ්‍යය දැහැමින් අනුශාසනා කරණු ලැබේද?” 
#“එම්බා හංස රාජය, මට සුවයද වේ. තවද හංසය, නිදුක්ද වේ. මේ සමෘද්ධවූ රාජ්‍යයද දැහැමින් අනුශාසනා කරනු ලැබේ.” 
#“කිමෙක්ද, පින්වත්හුගේ ඇමතියන් අතර කිසි දෝෂයෙක් නැත්තේද, කිම ඔව්හු ඔබගේ කටයුතුවල දිවි නොතකන්නාහු වෙද්ද?’ 
#“තවද මාගේ ඇමැතියන් කෙරෙහි කිසි දෝෂයෙක් නැත්තේය. තවද ඔව්හු මාගේ කටයුතුවල දිවි නොතකා පවත්නාහු වෙත්.” 
#“කිම ඔබගේ සමාන ජාති ඇත්තාවූ භාර්‍ය්‍යාතොමෝ කීකරුද, ප්‍රිය තෙපුල් කියන්නීද, පුත්‍රයන්ගෙන් හා රූප ලක්ෂණයෙන් යුක්තවූවා ඔබගේ කැමැත්ත අනුව පවත්නීද? 
#“තවද මාගේ සමාන ජාති ඇති භාර්‍ය්‍යාතොමෝ කීකරුය, ප්‍රිය තෙපුල් කියන්නීය. පුත්‍රයන් ගෙන් හා රූප ලක්ෂණයෙන් යුක්තවූ ඕතොමෝ මාගේ කැමැත්ත අනුව පවත්නීවේ.” 
#“කිමෙක්ද රටවැසියා නොපෙළුනේද, කොයිනුත් උවදුරක් නැද්ද, සාහසික නොවූ ඔබ විසින් දැහැමින් සෙමෙන් රට අනුශාසනා කරණු ලැබේද?” 
#“තවද රටවැසියා නොපෙළුනේය. කොයිනුත් උපද්‍රවයක් නැත්තේය සාහසික නොවූ මා විසින් දැහැමින් සෙමින් රට අනුශාසනා කරණු ලැබේ.” 
#“කිමෙක්ද, ශීලාදී ගුණ ඇති සත්පුරුෂයෝ ඔබ විසින් පුදන ලද්දාහුද, අසත් පුරුෂයෝ දුරු කරණ ලද්දාහුද, ඉදින් ධර්මය හැරදමා අකුශල ධර්මයෙහි පවත්නෙහිද?” 
#“මා විසින් සත්පුරුෂයෝද, පුදන ලද්දාහුය, අසත් පුරුෂයෝද දුරුකරණ ලද්දාහුය. මම කුශල ධර්මයෙහිම පවතිමි. අධර්මයතෙම මා විසින් හැරදමන ලද්දේය.” 
#“කිමෙක්ද, මහරජ, නොපැමිණියාවූ දිවි පැවැත්ම දීර්ඝයයි සලකන්නෙහිද, කිම මත්විය යුතු අරමුනෙහි මත් නොවීද පරලොවට භය නොවෙහිද?” 
#“පක්ෂිරාජය, මම නොපැමිණියාවූ ජීවිත ප්‍රවෘත්තිය දීර්ඝයයි නොසලකන්නෙමි. දසරාජ ධර්මයන්හි පිහිටියාවූ මම පරලොවට භයනොවන්නෙමි. 
#“දන්දීමය, සිල්රැකීමය, පරිත්‍යාගය ඍජු බවය මෘදු බවය, තපසය, ක්‍රොධ නොකිරීමය, හිංසා නොකිරීමය, ඉවසීමය, විරුද්ධ නොවීම්ය යන මොහුයි. 
#“යන මේ කුශල ධර්මයන් මා කෙරෙහි සිටියවුන් දකිමින් ඒ හේතුවෙන් මට ප්‍රීතිය උපදියි රහත්වූ සොම්නසද හටගිනියි. 
#“මේ සුමුඛනම් පක්ෂිතෙමේද මාගේ ගුණය නොසිතා අපගේ චිත්ත දෝෂය නොදැන විරූපවූ වචන පිට කෙළේය. 
#“හෙතෙම කිපියේ අප කෙරෙහි යම් වරදක් නොවෙද්ද, අනුවණින් එය නොසලකා ඵරුෂ වචන නිකුත් කෙළේය. එහෙයින් මේ කීම ප්‍රඥා ඇත්තෙකු විසින් කියන ලද්දක් නොවේයයි” රජතෙම කීයේය. 
#“මහරජ ධ්‍රතරාෂ්ට රජහු මලපත බැඳුනු කල්හි මට මහත් දුකක් විය. එහෙයින් වේග වශයෙන් මා විසින් කියන ලදී. මේ මාගේ දෝෂය ඇත්තේය. 
#“ඔබ අපට දරුවන්ට පියාමෙන්ද සත්වයන්ට පොළොව මෙන්ද උපකාරවේ. රාජොත්තමය, වරදට යටත්වූ අපට ක්ෂමා කළ මැනවැයි” සුමුඛතෙම කීයේය. 
#“එම්බා පක්ෂිරාජය, යම් හෙයකින් නුඹ අදහස නොසඟවන්නෙහිද, සිතෙහි හුල බිඳින්නෙහිද, එහෙයින් ඔබගේ මේ දෝෂය ක්ෂමා කරමි. පක්ෂිය, නුඹ සැපවූවෙක් වෙහියයි” රජතෙම කීයේය. 
#“කශීරට රජුගේ ගෘහයෙහි යම්කිසි රත්න සමූහයක් නිධන්කොට ඇත්තේද එනම් රිදීද රත්රන්ද මුතුද බොහෝ වෛඩූර්‍ය්‍යද, 
#“මාණික්‍යමය භාණ්ඩද සක් හා මුතු වර්ගද කශි සළුද රත්සඳුන්ද අඳුන් දිවිසම්ද දලකඩ භාණ්ඩද තඹලෝ බඩුද කාල ලෝහයෙන් කළ බඩුද බොහෝ ඇත. මේ සියලු වස්තුව ඔබට දෙමි. මෙහි මාගේ අධිපති භාවය ඔබට දෙමි. මෙහි මාගේ අධිපතිභාවය ඔබට හැරදමමියි” රජතුමා කීයේය. 
#“එම්බා රථශ්‍රෙෂ්ඨවූ රජ, ඔබ විසින් අපි ඒකාන්තයෙන් පුදන ලද්දාහුද සත්කාර කරණ ලද්දාහුද වෙමු. කුශල ධර්මයන්හි පවත්නවුන්ගෙන් කෙනෙක්වූ ඔබ අපට ආචාර්‍ය්‍ය වෙව.” 
#“මහරජ, ආචාර්‍ය්‍යවූ ඔබ විසින් අවසර දෙන ලද්දාවූ අනුමත කරණ ලද්දාවූ අපි ඔබට ප්‍රදක්ෂිණාකොට නෑයන් දකිමුයි” හංසරජ කීයේය. 
#කශීරජතෙම යම්සේ සිතිය යුතුද එසේ සියලු රාත්‍රිය සිතා මතා හංස රාජයාට අවසර දුන්නේය. 
#ඉක්බිති රාත්‍රිය ඇවෑමෙහි හිරුඋදාවන වේලෙහි කශීරජු බලාසිටියදීම ඒ හංසයෝ දෙදෙන භවනයෙන් අහසට නැග ගියාහුය. 
#“නිරෝගව පැමිණියාවූ ඒ උතුම් හංසයන් දෙදෙනා දැක සෙසු හංසයෝ කෙකානද පැවැත්වූහ. එයින් මහත්වූ ශබ්දයක් හටගත්තේය. 
#පාශයෙන් මිදුනාවූ ස්වාමියා සමග සතුටුවූ ස්වාමියා කෙරෙහි ගෞරව ඇත්තාවූ ලබන ලද පිහිට ඇති ඒ හංසයෝ ස්වාමියා හාත්පස පිරිවැරුහ. 
#යම්සේ ධ්‍රතරාෂ්ට නම් හංසයෝ නෑ සමූහයා වෙතට පැමිණියාහුද මෙපරිද්දෙන් මිත්‍රයන් ඇත්තවුන්ගේ සියලු අර්ථයෝ සමෘද්ධවෙත්ය”යි වදාළේය. 
#
#සුධාභෝජන ජාතකය
#[මේ කොටස අඩුය](1-21 මේ ගාථා 12 නිපාතයෙහි කොශිය ජාතකයෙහි 1-21 ගාථා මෙන් වෙත්.) 
####################
#පර්වතයන්ට අධිපතිවූ ගන්ධමාදන නම් උතුම් පර්වතයෙහි සක්දෙව් රජහු විසින් රක්නාලද ඒ දිව්‍ය ස්ත්‍රිහු සතුටු වෙත්. ඉක්බිති සියලු ලොව ගමන් කරන්ට හැකිවූ ඍෂිවරයෙක් මනාව පිපුනාවූ උතුම් ගසක මලක් හැරගෙණ ආයේය. 
#පවිත්‍රවූ සුවඳ ඇත්තාවූ දෙවියන් විසින් සත්කාර කරණ ලද්දාවූ ශක්‍රයා විසින් සේවනය කරණලද්දාවූ මේ උතුම් මල දෙවියන් හැර සෙසු මිනිසුන් විසින් හෝ අසුරයන් විසින් හෝ නොලැබිය හැක. මෙය දෙවියන්ටම සුදුසුවේ. 
#ඉක්බිති ස්වර්ණයට බඳු සිවිය ඇත්තාවූ ආසා නම් ඇත්තාවූද සද්ධා නම් ඇත්තාවූද තවද සිරි නම් ඇත්තාවූද හිරි නම් ඇත්තාවූද ස්ත්‍රින්ට උතුම්වූ මේ ස්ත්‍රිහු සතරදෙන නැගිට නාරද දේව බ්‍රාහ්මණ නම්වූ මේ ඍෂීහට මෙසේ කීවාහුය. 
#“මහා ඍෂීවූ බ්‍රාහ්මණය, මේ පරසතු මල ඔබ විසින් කිසිවෙකුට නොඋදෙසනලද නම් අපට දෙව, නුඹවහන්සේ 
ගේ සියලු අදහස් සමෘද්ධ වේවා. ශක්‍රතෙම අපට යම්සේ වේද, නුඹවහන්සේද අපට එසේ වුවමැනව” 
#ඒ මල දැක ඉල්ලන්නවුන්ට නාරද ඍෂිතෙම මෙසේ කීයේය. “එයින් මහත් කලහ වැඩෙන කථාවක් ඇතිවිය. මට මේ මලින් කිසි ප්‍රයෝජනයක් නැත්තේය. තොප අතුරෙන් යම් තැනැත්තියක්ම ශ්‍රෙෂ්ඨවෙහි නම් ඕතොමෝ මෙය පළඳීවායි” ඍෂිතෙම කීයේය. 
#“උතුම්වූ නාරද නම් මහඍෂිය, නුඹවහන්සේම අප බලා යමකට දෙනු කැමැත්තෙහිනම් ඇයට දුන මැනව, නාරද ඍෂිය, නුඹවහන්සේ වනාහි අපගෙන් යමකට දෙන්නෙහි නම් අප අතුරෙන් ඕතොමෝම ශ්‍රෙෂ්ඨ සම්මත වන්නේයයි” කීවාහුය. 
#“මනා සිරුරු ඇති සොඳුර, මේ කීම නුසුදුසුය. කවර නම් බ්‍රාහ්මණයෙක් එය ගනීද, කවරෙක් නම් කලහ වඩන්නේද, ඉදින් මෙහි තොප අතුරෙන් උතුම් තැනැත්තිය හෝ අධම තැනැත්තිය නොදනිව් නම් භූතයන්ට අධිපතිවූ ශක්‍රයා වෙතම ගොස් විචාරව්යයි” ඍෂිතෙම කීයේය 
#නාරද ඍෂීහු විසින් ඉතා කෝප කරණ ලද්දාවූ ශක්‍රයාගෙන්ම අසව් කියන ලද්දාවූ වර්ණමදයෙන් මත්වූ ඒ දිව්‍යප්සරාවෝ ශක්‍රයා වෙතට ගොස් “අප අතුරෙන් කවර තැනැත්තියක් උතුම්දැයි” ශක්‍රයාගෙන් විචාළාහුය 
#උත්සාහවත්වූ සිත් ඇති ඔවුන් දැක දෙවියන් විසින් කරණ ලද ඇඳිලි ඇති පුරින්දද නම්වූ සක්දෙව් රජතෙම මෙසේ කීයේය. “මනා ශරීර ඇත්තියනි තොප සියල්ලෝම සමාන වන්නාහුය. සොඳුර, කවරෙක්නම් මෙසේ කලහයක් ඇතිකෙරේදැයි” ඇසීය. 
#“සත්‍යවූ පරාක්‍රම ඇති ධර්මයෙහි පිහිටියාවූ සියලු ලොව හැසිරෙන්නාවූ නාරද නම් මහා ඍෂිවරයෙක්වේද, හෙතෙම ඉදින් මෙහි තොප අතුරෙන් උත්තම තැනැත්තිය හෝ අධම තැනැත්තිය නොදනිව් නම් ශක්‍රයා වෙතටම ගොස් අසව්යයි” ගන්ධමාදන නම් උතුම් පර්වතයෙහිදී අපට කීයේය. 
#“උතුම් ගාත්‍ර ඇත්තියෙනි, මහවනයෙහි වාසය කරන්නාවූ අසවල් මහා ඍෂිතෙම අනිකෙකුට නොදී බත නොවළඳයි. ඒ කෝශිය තාපසතෙම පරීක්ෂාකොට දන්දෙයි. හෙතෙම තොපගෙන් යමකට වනාහි දෙන්නේ ඕතොමෝ ශ්‍රෙෂ්ඨ වේයයි” ශක්‍රතෙම කීයේය. 
#“එම්බා දේවසාරථිය, යම් අසවල් තාපසයෙක් වනාහි දකුණු දිග ගං ඉවුරෙහි හිමවත් පාර්ශවයෙහි වාසය කෙරේද, ඒ කෝශිය තාපසතෙම දුර්ලභවූ ආහාරපාන ඇත්තේය. ඔහුට සුධා භෝජනය පමුණුවයි” කීයේය. 
#ඒ මාතලී නම් දිව්‍යපුත්‍රතෙම ශක්‍රයා විසින් මෙහෙයවන ලද්දේ දහසක් අසුන් යෙදූ යානයකට නැග ගියේය. හෙතෙම වහාම අසපුවට පැමිණ අදෘශ්‍යමාන ශරීර ඇතිව තපස්වීන්ට සුධා භෝජනය දුන්නේය. 
#උදෑසන ගිනිදෙවියා පුදා ආලෝක කරන්නාවූ ලොව අඳුරු දුරුකරන්නාවූ උතුම්වූ හිරුවෙත එළඹ සිටියාවූ මට සියලු භූතයන් ඉක්මවා සිටියාවූ ශක්‍ර තෙමේ හෝ කවරෙක් නම් මාගේ අත්වල මේ කුමට නම් සුධා භෝජනය තැබීද, 
#“සක්ගෙඩියක් බඳු සුදු අසමාන දැකුම් ඇති පවිත්‍රවූ සුවඳවූ ප්‍රිය ස්වභාවය ඇත්තාවූ ආශ්චර්‍ය්‍යවූ මාගේ උපන් ඇස්වලින් නුදුටුවිරූ මේ සුධා භොජනය කවර දේවතාවෙක් මාගේ අත්වල කුමට තැබීදැයි” කීයේය. 
#“මහර්ෂීවූ මහාමුනිවරය, සක්දෙව් රජහු විසින් මෙහෙයනලද මම වහා සුධා භෝජනය ගෙණ යමි මා මාතලී නම් දේව සාරථියයි දනුමැනව. මේ උතුම්වූ බත වළඳනු මැනව. නොවිචාරව හෙවත් ප්‍රමාද නොකරව. 
#වළඳන ලද්දාවූද ඒ සුධාභෝජනය ලාමක කරුණු දොළහක් නසයි. එනම් බඩගින්නය, පිපාසය, නොඇල්මය, කයේ විඩාව, ක්ලාන්ත බව, ක්‍රොධය, බද්ධ වෛරය, විවාදය, කේලාම් කීමය, ශීතය, උෂ්ණය, අලස බවය යනමේ දොළොස මේ උතුම් රස ඇති සුධාභෝජනය නසයි. 
#“එම්බා මාතලී දිව්‍යපුත්‍රය, දානය නොදී පළමුකොට අනුභව කරන්ට සුදුසු නොවේ. මෙසේ මා විසින් උතුම් වතක් සමාදන්වනලදී. තනිව වැළඳීමද ආර්‍ය්‍යයන් විසින් නොපුදනලදී. බෙදා දී නොවළඳන්නේද සැපයක් නොලබා යයි” තවුස්තෙම කීයේය. 
#“යම් මේ ස්ත්‍රීන් නසන්නෝ පරදාරාවන් කරා යන්නෝ වෙද්ද, යම් කෙනෙක් මිත්‍ර ද්‍රෝහිවෙද්ද, යම් කෙනෙකුත් ධාර්මික ශ්‍රමණ බ්‍රාහ්මණයන්ට ආක්‍රොෂ කෙරෙද්ද, මසුරුකම් ඇත්තාහු පස්වෙනිකොට ඇති ඒ සියල්ලෝම අධමයෝ නම් වෙත්. එහෙයින් මම නොදී ජලය පමණවත් නොවළඳවන්නෙමියි (මේ වත සමාදන්වීමි.) 
#“යම්බඳුවූ මම ස්ත්‍රියකට හෝ පුරුෂයෙකුට හෝ පණ්ඩිතයන් විසින් වර්ණනා කරණලද දානය දෙන්නෙම්ද, මේ ලෝකයෙහි ශ්‍රද්ධා ඇත්තාවූ ප්‍රතිග්‍රාහකයන්ගේ වචන දන්නාවූ පහව ගියාවූ මසුරුමල ඇති මේ පුරුෂයෝ පවිත්‍ර වූවාහුද, උතුම්යයි සම්මත වූවාහුද වෙතියි” තාපසතෙම කීයේය. 
#ඉක්බිති සක්දෙව් රජ විසින් අනුදන්නාලද මෙහෙයවනලද ස්වර්ණයට බඳු සිවි ඇත්තාවූ ආසාද ශ්‍රද්ධාද ශ්‍රීද හිරිද යන දිව්‍ය කන්‍යාවෝ සතර දෙන කොශිය තාපස තෙම යම් තැනෙක්හිද ඒ අසපුවට පැමිණියාහුය. 
#සොභනවූ වර්ණයෙන් ගිනි සිළුමෙන් සතර දිශාවෙහි සිටියාවූ දක්ෂවූ ඒ දිව්‍යප්සරාවන් සතර දෙනා දැක සියලු ආකාරයෙන් සතුටුවූ සිත් ඇති තාපස තෙම මාතලී නම් දිව්‍යපුත්‍රයාගේද හමුවෙහි මෙසේ කීයේය. 
#“එම්බා දෙව්දුව, ඕෂධීනම් උතුම් තාරකාව මෙන් සැරසුනාවූ නුඹ පළමු දිශාව බබුළුවන්නෙහිය. නුඹ කවර තැනැත්තියක්ද? රත්රන් රූපයකට බඳු ශරීර ඇත්තිය තී විචාරමි. නුඹ කවරනම් දෙවතාදුවක් වෙහිදැයි මට කියව. 
#“හැම කල්හි අලාමකවූ සත්වයන් සේවනය කරන්නාවූ මිනිසුන් කෙරෙහි පුදනලද්දාවූ මම ශ්‍රීනම් දේවිය වෙමි. උතුම් ප්‍රඥා ඇති තාපසයෙනි, සුධාභෝජනය පිළිබඳ විවාදයෙන් ඔබවෙතට ආමි. ඒ මට සුධාභෝජනය දුනමැනව. 
#“මහා මුනිවරය, මම යමෙකුට සැප කැමැති වෙම්ද, ඒ මනුෂ්‍යතෙම සියලු කැමති දෙයින් සතුටුවෙයි. ගිනි පුදන්නවුන්ගෙන් උත්තමය. ශ්‍රීයයි මා දනුව, උතුම් ප්‍රඥා ඇත්ත ඒමට සුධාභෝජනය දුන මැනවැයි” කීවාය. 
#“ශිල්ප දැනීමෙන්ද විද්‍යාවෙන් හා චරණනම් ශීලයෙන්ද බුද්ධි මහිමයෙන්ද යුක්තවූ ස්වකීය කර්මයෙන් ප්‍රගුණවූ මනුෂ්‍යයෝ තීගෙන් තොරවූවාහු කිසි ස්වල්ප තරම් සැපයකුත් නොලබද්ද, තී විසින් කරණලද මේ යමක්වේද, තීගේ මෙය යහපත් නොවේ. 
#“අලසවූ බොහෝකොට අනුභව කරන්නාවූ ඉතා පහත් කුල ඇත්තාවූද විරූපවූ මනුෂ්‍යයෙකු තී විසින් රක්නා ලද්දේ සම්පත් ඇති ජාතිසම්පන්නයෙකුවූද පුරුෂයෙකු දකිමි. සම්පත් ඇති සුව ඇත්තේද දාසයෙකු මෙන් මෙහෙකරුවෙකුමෙන් කෙරෙයි. 
#“ඒ අසත්‍යභාවයෙන් යුක්තවූ විභාගයක් නොකොට සේවනය කිරීම් ඇත්තාවූ මූඪවූ පණ්ඩිතයන් පහත හෙලන්නාවූ තී දනිමි. තා බඳුවූවා අසුන්ද, ජලයද ලැබීමට සුදුසු නොවේ. සුධා භෝජනය ලැබීමට කොයින් සුදුසුවේද, මෙතැනින් යව, මට රුචි නොවෙහියයි” තවුස් තෙම කීයේය. 
#“ශ්වෙතවර්ණ දත් ඇති බහාලනලද කුණ්ඩලාභරණ ඇති විසිතුරු අඟු පළඳනාවලින් යුත් විශෙෂයෙන් මට්ටම් කරණලද ස්වර්ණමය ආභරණ දරන්නාවූ තී වත්කළ ජල ධාරාවක් වැනි දිව දුහුළක් හැඳ කුශතෘණයෙන් කළ ගිනිසිළුවක් බඳු පත්‍ර සහිත හෝපලු තුණක් කණෙහි පැළඳ සොභමානවෙහිය, තී කවර තැනැත්තියක්ද? 
#“වැද්දා විසින් විදිනලද පහර වැළැක්කාවූ භ්‍රාන්තවූ මුවදෙන මඳකොට බලන්නාක් මෙන් බලන්නෙහිය. මඳ බැළුම් ඇත්තීය, මෙහි ඔබගේ කවර දෙවැන්නෙක්වේද, කානන නම්වූ වනයෙහි එකළාවූ තී භය නොවන්නෙහිදැයි” තාපසයා ඇසීය. 
#“කෝශිය නම් තාපසය, මෙහි මට දෙවැන්නෙක් නැත්තේය. මම තව්තිසා භවනයෙහි උපන් දෙව්දුවක්මි. ආසා නම්වූ ඒ මම සුධාභෝජනයෙහි ආශාවෙන් ඔබ සමීපයට ආවාවෙමි. උතුම් ප්‍රඥා ඇති තාපසය ඒ මට සුධාභෝජනය දුනමැනවයි” කීවාය. 
#“ධන සොයන්නාවූ වෙළෙන්දෝ ධනාසාවෙන් නැව් නැග යෙත්. මුහුදු තරණය කෙරෙත්. ඔව්හු එහි ගිලෙත්. තවද සමහර කලෙක්හි නැසුනාවූ මාර්ගොපකරණ ඇත්තාහු පිරිහුනු ධන ඇත්තාහු වෙත්. 
#“තවද ගොවියෝ ආසාවෙන් කුඹුරුසාත්. බිජුවට වපුරත් උපාය වශයෙන් කටයුතු කෙරෙත්. උපද්‍රව පැමිණීමෙන් හෝ වර්ෂාව නොවැසීමෙන් හෝ එයින් කිසි ඵල විඳීමක් නොලබත්. 
#“තවද සැප සොයන්නාවූ මිනිස්සු ආසාව පෙරදැරි කොට ස්වාමිවරුන් පිළිබඳ යුද්ධභූමිවල පුරුෂ වීර්‍ය්‍යය කරත්. ස්වාමිවරුන් සඳහා අතිශයින් පීඩාවට පැමිණියාවූ ඔව්හු කිසි දෙයකුත් නොලබා දිසාවන්ට පැනයන්නාහ. 
#“ස්වර්ගයට යන සිත් ඇත්තාවූ සුව සොයන්නාවූ සමහරු ධාන්‍යයද ධනයද නෑයන්ද හැරදමා සැප ආසාවෙන් බොහෝ කලක් මුළුල්ලෙහි රූක්ෂවූ තපසද කෙරෙත්. මොව්හු අයහපත් මාර්ගයට බැස දුර්ගතියට පැමිණෙත්. 
#“මේ සත්වයෝ ආසාව නිසා රැවටෙන්නාහුයයි සම්මත වෙත්. එබැවින් ආසාවෙනි, සුධාභෝජනය පිළිබඳ තමා කෙරෙහිවූ ආසාව දුරුකරව, තා බඳුවූවා අසුන් හා ජලය ලැබීමට සුදුසු නොවේ. සුධාභෝජනය ලැබීමට කොයින් සුදුසුද මෙතැනින් යව, තී මට රුචිනොවන්නෙහියයි” තාපස තෙම කීයේය. 
#“යශසින් දිළිසෙමින් පැසුළු දිසාවෙහි සිටින්නාවූ යශස් ඇත්තාවූ තී කවර තැනැත්තියක්ද? රත්රන් රූපයකට බඳු සිරුරු ඇත්තිය, තී විචාරමි. මට කියව තී කවරනම් දෙව්දුවක් වෙහිදැයි” තාපසතෙම ඇසීය. 
#“තාපසයන් වහන්ස, මිනිසුන් කෙරෙහි පුදන ලද්දාවූ හැමකල්හි අලාමක සත්වයන් විසින් සේවනය කරණු ලබන්නාවූ ශ්‍රද්ධා නම් දෙව්දුවවූ මම සුධාභෝජනය පිළිබඳ විවාදයෙන් ඔබ වෙතට ආවාවෙමි. උතුම් ප්‍රඥා ඇත්ත, ඒ මට සුධාභෝජනය දුන මැනව” 
#“දන්දීමය ඉන්ද්‍රිය දමනය පරිත්‍යාගය තවද සීලය යන මෙය සමහර කලෙක්හි ශ්‍රද්ධාවෙන් ගෙණ කරත්. නැවත තීගෙන් ගිලිහුනාවූ සමහරු සොරකමද බොරුකීමද කූට කර්මයද නැවත කේලාම් කීමද කෙරෙත්. 
#“සමාන ජාති ඇත්තාවූ සීලයෙන් යුක්තවූ පතිව්‍රතා ඇත්තාවූද කුලධිතෲන්වූද, භාර්‍ය්‍යාවන් කෙරෙහි අපෙක්ෂා ඇති පුරුෂතෙමේ ආලය දුරුකොට කුම්භදාසියගේ වචනයෙහිද, ශ්‍රද්ධාව කෙරේ. 
#“ශ්‍රද්ධාවෙනි, නුඹම පරදාර සේවනය කරන්නී වේ. පව කරන්නෙහිය. කුශලයද සිස් කෙරෙහිය. තී බඳුවූ තැනැත්ති අසුන් හා ජලයද ලැබීමට නුසුදුස්සෙහිය. සුධා භෝජනය ලැබීමට කොයින් සුදුසුවේද, මෙතැනින් යව. තී මට රුචි නොවෙහියයි” තාපසයා කීයේය. 
#“පශ්චිම රාත්‍රීයෙහි අරුණ නැගි කල්හි උතුම් රූපයෙන් හා වර්ණයෙන් යුක්තවූ යම් පූර්වදිසාවක් දක්නා ලැබේද, දෙවතා දුව තී එබඳුයයි මට වැටහේ. තී කවර නම් දිව්‍යප්සරාවෙක් වෙහිදැයි මට කියව. 
#“නියම් කාලයෙහි පළමුවම හටගත්තාවූ සුළඟින් කම්පාවූ රක්තවර්ණ පත්‍ර හා මල් ඇති කළුවැල් නම් වැලක් මෙන් මද බැල්මෙන්ම බලමින් කවර නම් තී සිටින්නෙහිද කියන්නට සොයමින්ම වචනය නොමුදන්නෙහියයි තාපසයා කීයේය. 
#“හැමකල්හි මිනිසුන් කෙරෙහි පුදනලද අලාමක සත්වයන් සේවනය කරන්නීවූ මම හිරිනම් දෙව්දුව වෙමි. සුධාභෝජනය පිළිබඳ විවාදයෙන් ඔබ සමීපයට ආවාවූ ඒ මම ඔබගෙන් සුධාභෝජනය ඉල්වන්ට නොහැක්කෙමි. ස්ත්‍රිය ගේ ඉල්වීම යම්සේ රහස එලිදරව් කිරීමක් වැනිද එහෙයිනි.” 
#“මනා ශරීර ඇත්තිය, ස්වභාවවූ කාරණයෙන් සුධා භෝජනය ලබන්නෙහිය. ඉල්වීමෙන් සුධාභෝජනය නොලබන්නේය. මේ වනාහි ස්වභාව ධර්මයවේ. එහෙයින් නොඉල්වන්නාවූ තිට මම සුධාභෝජනයෙන් නිමන්ත්‍රණය කරමි. එපමණක්නොව යමකුත් තී කැමැත්තෙහි නම් එයද තිට දෙමි. 
#“රුවන් රැසකට බඳු ශරීර ඇත්තිය, ඒ නුඹ මා විසින් අද ස්වකීය අසපුවෙහි නිමන්ත්‍රණය කරණලද්දීය. තී වනාහි මා විසින් සියලු රශවලින් පිදියයුත්තීය. තිට පූජාකොට මමද සුධාභෝජනය වළඳන්නෙමියි” තාපසතෙම කීයේය 
#ආනුභාසම්පන්නවූ කෝශිය නම් තාපසයා විසින් අනුදන්නාලද්දාවූ ඒ හිරී නම් දිව්‍යප්සරාතොමෝ ඒකාන්තයෙන් ඒ ඒ තන්හි දිය ඇත්තාවූ නොයෙක් පලතුරුවලින් යුත් ආර්‍ය්‍යයන් විසින් පුදනලද හැමකල්හි අලාමක සත්වයන් විසින් සේවනය කරණලද සිත්කළුවූ අසපුවට ඇතුල් විය. 
#මෙහි පිපියාවූ වෘක්ෂ සමූහයෝ බොහෝ වෙත්. අඹද, පියාලගස්ද, පනාගස්ද, කෑලගස්ද, මුරුංගාද, ලොත් ගස්ද තවද පද්මගස්ද, කේතය භංගය නම් ගස්ද පිපියාවූ එරහැන්දගස්ද වෙත්. 
#සල්ගස්ද ලුනුවරණද මෙහි බොහෝ වූ දඹගස්ද වෙත් ඇසතුය, නුගය, මීගස්ය, ඇටඹගස්ය, යන මොහුද ඇසලය. පලොල්ය, නිකගස්ද, මනහර සුවඳ ඇති මිදෙල්ල, වැටකේ යන මොහුද වෙත්. 
#අපරාන්ත ජාතිවූ වංයචොරක නම් ධාන්‍යද වන මෑද, තිඹිරිද, සිහින් මුංද, බොඩහමුද, ඌරුහැල්ද, ඇට කෙහෙල්ද, කෙසෙල්ද වෙත්. මෙහි බොහෝවූ හැල්ද නොයෙක් වී වර්ගද භුජපත්‍රද, සහල්ද වෙත්. 
#“ඒ අසපුවටද උතුරු පැත්තෙහි හටගත්තාවූ කර්කශ නොවූ ප්‍රාග්භාර නැත්තාවූ මනාව පිහිටියාවූ සුගන්ධ ජලයෙන් යුක්තවූ නිර්භයවූ පොකුණක්ද වේ. 
#ඒ පොකුණෙහි භය නැත්තාවූ බොහෝ අනුභව කරන්නාවූ මත්ස්‍යයෝ නිතර වාසය කෙරෙත් සිංගුය, සවංකය, සකුලය, සතවංකය, රෝහිතය, ආලිය, ගග්ගරකය, පාඨිනය, කාකමච්ඡකය යන මොවුන්ගෙන් ගැවැසීගත්තීය. 
#එහි භය නැත්තාවූ බොහෝ අනුභව කරන්නාවූ හංසයෝය, කොස්ලිහිණිය, මොණරුය, සක්වාලිහිණිය, ඇටිකුකුළෝය, කොව්ලෝය, බොහෝ විසිතුරු මුදුන් ඇති පක්ෂීහුය. ජීවං ජිවකය යන පක්ෂීහු නිතර ගැවසෙත්. 
#එහි බොහෝවූ නොයෙක් මෘග සමූහයෝ පැන් බීමට එත්. එනම් සිංහයෝද ව්‍යාඝ්‍රයෝද හූරෝද වලස්සුද කොක්නාවෝද කළුහිස් වලස්සුද, 
#කඟවේන්නුද ගවරුද මහිසයෝද රෝහිත මෘගයෝද හූරු නම් මෘගයෝද ඒනි මුවෝද වරාහ නම් මෘගයෝද ගෝන්නුද නිංක නම් ශූකරයෝද, 
#කදලි මුවෝද බිලාරයෝද සාවෝද කර්ණක මෘගයෝද මෙහි බොහෝ වෙත්. විසිතුරු මල් අතුරණ ලද භූමි පාෂාණය පක්ෂීන් විසින් ඝෝෂා කරණලද්දේ පක්ෂි සමූහයා විසින් සේවනය කරණ ලද්දේවේ. 
#මනා සිවි ඇත්තාවූ ඕතොමෝ නිල්වන් වෘක්ෂයන් බලන්නී එහි එල්බෙන්නී මහා මේඝයකින් විදුලියක් මෙන් පහළවූවාය. ඇට මනාව සම්බන්ධ කළ හිස ඇති කුශ තෘණා දියෙන් කළාවූ පවිත්‍රවූ සුවඳවූ අඳුන් දිවිසමින් සේවනය කරණලද ඉතා කැමතිවිය යුතු කොච්ඡ නම් ආසනයක් පනවා “සුන්දරිය මේ ආසනය සුවවේ. මෙහි ඉඳ ගණුවයි” තාපස තෙම හිරිනම් දෙව් දුවට මෙය කීයේය 
#එකල්හි ඒ කොච්ඡ නම් ආසනයෙහි උන්නාවූ සුධා භෝජනය කැමැතිවූ හිරිනම් දෙව්දුවට දළමඩුළු අඳුන් දිවිසම් දරන්නාවූ කෝශිය නම් මහා තවුස්තෙම අලුත් නෙළුම් පත්වලින් තෙමේ ගෙණෙනලද දිය සහිතව සුධා භෝජනය ඉක්මන් කොට එලවීය. 
# ඕතොමෝ එය දෑතින් පිළිගෙණ සතුටු සිත් ඇත්තී තාපසයාට මෙසේ කීයේය. ‘තාපසයෙනි, දැන් ඔබ විසින් මම පුදනලද්දී වෙමි. එබැවින් දිනනලද දිනුම් ඇති මම දෙව්ලොවට යන්නෙමියි.” 
#ආනුභා සම්පන්නවූ කෝශිය තාපසයා විසින් අනු දන්නා ලද වර්ණ මදයෙන් මත්වූ ඕතොමෝ සක්දෙව් රජහුගේ සමීපයට ගොස් “ශක්‍රය, මේ සුධා භෝජනය වේ. එය මට දෙවයි” කියන ලද්දීය. 
#ඇඳිලි බැඳගත් දෙවි මිනිසුන් විසින් පුදන ලද්දාවූ ඕතොමෝ යම් කලෙක අලුත්වූ කොච්ඡ නම් ආසනයෙහි හිඳ ගත්තේද එකල්හි ශක්‍රතෙමේද, ඒ උතුම් දිව්‍ය කන්‍යාවට පූජා කෙළේය. ඉන්ද්‍රයා සහිත සෙසු දෙවියෝද පරසතු මල් ආදීන් ඈට පිදූහ. 
#දහසක් ඇස් ඇත්තාවූ දෙවියන්ට අධිපතිවූ ශක්‍ර තෙම ඒ මාතලී දිව්‍ය පුත්‍රයාටම නැවතද මෙසේ කීයේය “මාතලිය, කෝශිය තාපසයා වෙතට ගොස් මාගේ මේ වචනය කියව. ‘කෝශිය තාපසයෙනි, ආසාය සද්ධාය සිරිය යන මොවුන් හැර කවර හේතුවකින් හිරී නම් දෙව්දුවම සුධා භෝජනය ලැබීදැයි’ අසවයි” කීයේය. 
#උපකරණවලට සමානව දිළිසෙන්නාවූ රත් කළ දඹ රත්රන් බඳු රථ හිස් ඇත්තාවූ ස්වර්ණමය විසිතුරු අට මගලයකින් යුක්තවූ සරසන ලද ඒ රථය සුවසේ ගමන් පිණිස පිළියෙල කෙළේය. 
#මේ රථයෙහි බොහෝවූ ස්වර්ණමය චන්ද්‍රයෝ නිපතිතවූහ හස්තීය ගවයෝය අශ්වයෝය කිකීය ව්‍යාඝ්‍රය දිවියෝය ඒනිමුවෝය යන මොහු මේ රථයෙහි නොයෙක් රත්නයෙන් කරණලද්දාවූ පක්ෂීහුද වෙත්. මෙහි තම තමන්ගේ ගැටුම්වලින් යුක්තවූ වෛදූර්‍ය්‍යයෙන් කරණලද්දාවූ මෘගයෝ වෙත්. 
#ඒ රථයෙහි බලවත් තරුණ ඇතුන් සමානවූ අලංකාරයෙන් සැරසූ රන් දැලින් කරණලද උර සැදින් යුක්තවූ ආවේලි නම් කර්ණාලංකාර ඇත්තාවූ ශබ්දයෙන්ම ගමන් කරන්නාවූ ශීඝ්‍ර ගමන් ඇත්තාවූ නිල්වන් මනෝමය අස් රජුන් දහසක් යෙදූහ 
#මාතලී නම් දිව්‍ය පුත්‍රතෙම ඒ උතුම් යානාවට නැඟ මේ දශ දිශාවන් එකනින්නාද කෙළේය. අහසද පර්වතද වනදෙටු රුක්ද සාගරයද සහිතවූ පෘථිවිය කම්පා කෙළේය. 
#ඒ මාතලී දිව්‍යපුත්‍රතෙම වහාම අසපුවට පැමිණ ඒකාංශකොට පෙරවන ලද දිව්‍ය වස්ත්‍රයක් ඇත්තේ බැදැදිළි වූයේ බහුශ්‍රැතවූ ගුණයෙන් වැඩි සිටියාවූ හික්මීම ඇත්තාවූ දෙවියන් හා සමානවූ බ්‍රාහ්මණයාට මෙසේ කීයේය. 
#“පින්වත් කෝශිය තාපසය, ශක්‍රයාගේ වචනය අසව. මම ඔහුගේ දූතයා වෙමි. ශක්‍රතෙම ඔබගෙන් විචාරයි. ‘කෝශිය තාපසයිනි ආශාවටද ශ්‍රද්ධාවටද ශ්‍රීයටද වඩා කවර හේතුවකින් හ්රීතොමෝ සුධා භෝජනය ලැබී දැයි’ 
#“එම්බා මාතලීනම් දිව්‍ය සාරථිය, ශ්‍රී තොමෝ ශිල්පාදියෙන් යුක්තවූවන්ද යුක්ත නොවූවන්ද භජනය කරණ හෙයින් අන්ධයයි මට වැටහේ. ශ්‍රද්ධාතොමෝ ඒ ඒ වස්තුව හැර අන් වස්තුවෙහි උපදන බැවින් ඇතිව නැතිවන ආකාරයෙන් අනිත්‍යයයි වැටහේ. ආශාව වනාහි රැවටිලි ඇත්තී යයි සම්මතයයි මට වැටහේ මේ හ්රී තොමෝද හිරි ඔතප් ඇති බවයයි කියනලද පිරිසිදු ගුණයෙහි පිහිටියාය 
#“යම් මේ බාල වයස් ඇත්තියෝය, ගොත්‍ර රකින්නියෝය, වැන්දඹු ස්ත්‍රීහුය, ස්වාමිපුරුෂයන් සහිත ස්ත්‍රීහුය යන යමක්හු වෙද්ද, ඒ සියලු ස්ත්‍රීහුම අන් පුරුෂයන් කෙරෙහි උපන් කාමාසාව තමන්ගේ මේ සිත නුසුදුසුයයි දැන ලජ්ජාවෙන් වළක්වත්. 
#“ඊ පහරවලින් හා අඩයටි පහරවලින් යුක්තවූ යුද්ධ භූමියෙහි පරදින්නවුන්ද වැටෙන්නවුන්ද පැන යන්නවුන්ද අතර ලජ්ජාවෙන් යුක්තවූවාහු ජීවිතය හැර දමා නවතිත්. ඒ ලජ්ජා සිත් ඇත්තෝ නැවත තමාගේ ස්වාමියා මුදාගනිත්. 
#“සාගරයෙහි වේගය වළක්වන්නාවූ වෙරළ මෙන් මේ හ්රීතොමෝ පවින් ජනයා වළක්වන්නීවේ. දේව සාරථිය, සියලු ලෝකයෙහි ඒ හ්රීය ආර්‍ය්‍යයන් විසින් පුදන ලදැයි ඒ ශක්‍රයාට දන්වවයි” තාපසතෙම කීයේය. 
#“කෝශිය තාපසය මේ ලබ්ධිය ඔබගේ සිත්හි කවරෙක් පිහිටුවීද බ්‍රහ්මතෙමේද ශක්‍රතෙමේද නොහොත් ප්‍රජාපතී නම් දිව්‍ය රාජයාද, මහර්ෂිය ශක්‍රයාගේ ධීතෘවූ මේ හ්රී තොමෝ දෙවියන් අතර ශ්‍රෙෂ්ඨයයි සම්මතවීයයි” මාතලී කීයේය. 
#“එබැවින් දැන් මාවිසින් ගෙණ එනලද මේ දිව්‍ය රථයට නැග දෙව්ලොවට ගමන් කරව. ඉන්ද්‍රයාට සමාන ගෝත්‍ර ඇත්ත ඉන්ද්‍රතෙමේද ඔබගේ ඒ ඊම බලාපොරොත්තු වෙයි. අදම ඔබ ඉන්ද්‍රයා සමග එක්වීමට යවයි” කීයේය. 
#“පාප කර්ම නැත්තාහු මෙසේ සමෘද්ධ වෙත්. තවද, මනාව කරණලද කර්මයාගේ විපාකය නොනැසේ. යම්කිසි කෙනෙක් එහි සුධා භෝජන දානය දුටුවාහුද, ඒ සියල්ලෝම ශක්‍රයාගේ සහභාවයට පැමිණියාහු යයි” වදාළේය. 
#හ්රී නම් දෙව්දුව උත්පලවර්ණා භික්ෂුණිය. කෝශිය තාපසතෙම දානපතීවූ භික්ෂු විය. පඤ්චශිඛ නම් දෙව්පුත් තෙම අනුරුද්ධ ස්ථවිර වූයේය. මාතලි දිව්‍යපුත්‍රතෙම ආනන්ද ස්ථවිර වූයේය. 
#“සූර්‍ය්‍ය දිව්‍යපුත්‍ර තෙම කාශ්‍යප නම් භික්ෂු විය. චන්ද්‍ර දිව්‍ය පුත්‍රතෙම මෞද්ගල්‍යායන ස්ථවිර වූයේය. නාරද නම් ඍෂිතෙම ශාරීපුත්‍ර ස්ථවිර වූයේය. එකල්හි සක්දෙව් රජ තෙම දැන් සම්‍යක් සම්බුද්ධවූ මමම වෙමියි” වදාළේය. 
#
#කුණාළ ජාතකය
#[මේ ජාතකයේ සිංහල කොටස් අඩුය]
#“තවද අර්ජුනය, නකුලය, භීමසේනය, යුධිෂ්ඨිලය, සහ දෙව නම් රජය යන මේ ස්වාමි පුරුෂයන් පස්දෙන හැර ස්ත්‍රීතොමෝ අඟුටු කුදෙකු සමග පාප කර්මය කෙළේයයි” කුණාල පක්ෂිතෙම කීයේය. 
“යම් තැනැත්තියක් කොසොල් රජහු හැරදමා පඤ්චාල චණ්ඩයා සමග පාප කර්මයක් කෙළේද, ඒ මේ බඹදත් රජහුගේ මව මා විසින් මෙසේ දන්නා ලදී. 
“මේ ස්ත්‍රීහුද අන්‍ය ස්ත්‍රීහුද යම්හෙයකින් පාප කර්මය කළාහුද එහෙයින් මේ ස්ත්‍රීන් විශ්වාස නොකරමි. ඔවුන්ට ප්‍රශංසා නොකරන්නෙමි. 
#“ලෝකයෙහි පෘථිවි තොමෝ යම්සේ සමාන ඇළුම් ඇත්තී සියල්ල දරන්නී අන්‍යොන්‍ය ප්‍රතිෂ්ඨා ඇත්තී සියලු දෙය ඉවසන්නී නොසැලෙන්නී නොකිපෙන්නී වේද එසේවූ ඒ ස්ත්‍රීන් මනුෂ්‍යතෙම විශ්වාස නොකරන්නේය. 
#“යහළු පුණ්ණමුඛය, ලේ මස් බුදින්නාවූ චණ්ඩ මෘගයෙකු මුඛය ගාත් සතර යන අත් පසක් ඇත්තාවූ ඉතා ඵරුෂවූ සිංහතෙම යම්සේ බලාත්කාරයෙන් අල්වාගෙණ කන්නාවූ පරහිංසාවෙහි ඇළුනෙක් වේද, ස්ත්‍රීහුද එබඳු වෙත්. ස්ත්‍රීන් මනුෂ්‍යතෙම විශ්වාස නොකරන්නේය 
#“යහළු පුණ්ණමුඛය, මේ ස්ත්‍රී ජනතෙම සොරෙකු වැනිවේ. විෂ පෙවූ හීයක් මෙන්වේ. වෙළෙදෙකු වැනිය. ස්ත්‍රී තොමෝ අගුණ සඟවාද ගුණය ප්‍රකාශ කරන්නීය ඉස්ස නම් මෘගයාගේ අඟ මෙන්, 
“ඇඹරීගිය ගුණ ඇත්තීය. සර්පයෙකු මෙන් දිව් දෙකක් ඇත්තීය. 
#“හෙබක් මෙන් පිළිසන් ගති ඇත්තීය. පාතාලයක් මෙන් පිරවිය නොහැකි ආසා ඇත්තීය. රකුසියක් මෙන් සතුටු කරවිය නොහැක්කීය. යම රජු මෙන් ඒකාන්තයෙන් නිරයට හැරගන්නේය. ගින්නක් හා සමානය. ගංගා ප්‍රවාහයක් හා සමානය. සුළඟ හා සමානය කැමති පරිදි හැසුරුම් ඇත්තේය. 
#“මහමෙර මෙන් කිසිවෙකුටත් වෙනසක් නැත්තිය. විෂ අඹගසක් මෙන් නිතර ඵල ඇත්තීය. ස්වාමියන් විසින් දුකසේ සපයන ලද රත්නයන් නැතිකරන්නාවූ ස්ත්‍රීහු ගෘහයෙහි සම්පත් විනාශ කෙරෙත්යයි” කීයේය. 
#“යහළු පුණ්ණමුඛය, ගොනාද දෙනද යානයද භාර්‍ය්‍යාවද යන සතරදෙනා නෑ කුලයෙහි නොවැස්විය යුතුය. යානාවක් නැත්තාහු රථය පරිභොග කෙරෙත්. අධික බර පැටවීමෙන් ගවයා නසත්. අධික දෙවිමෙන් වස්සා නසත්. නෑ ගෙවල්හි භාර්‍ය්‍යාතොමෝ දූෂ්‍ය කරණු ලැබේයයි” කීයේය. 
#“දුනු දිය රහිත දුන්නද නෑ කුලයෙහිවූ භාර්‍ය්‍යාවද එතෙරවූ නැවද කඩ ඇනය බිඳුනාවූ යානයද, දුර සිටි මිත්‍රයාද ලාමක යහළුවාද කටයුත්තක් ඇතිවූ කල්හි අර්ථ පිණිස නොහැසිරෙන්නවුන් වෙත්යයි” කීයේය. 
#“යහළු පුණ්ණමුඛය, දිළිඳු බවද රෝගාතුර බවද, ජරාවට ගිය බවද, සුරාසොඬ බවද, ප්‍රමාද බවද, සිස් බවට පැමිණියාහුද රක්තවූවහුද කටයුතුවල පිරිහීම් ඇත්තාහුද යන කරුණු අටකින් ස්වාමියාට සියලු කැමති සම්පත් දීමෙන්ද අවමන් කරත්යයි” කීයේය. 
#“යහළු පුණ්ණමුඛය, යම් ස්ත්‍රියක් තොමෝ මල් වත්තට යන ස්වභාව ඇත්තීද, උයනට යන ස්වභාව ඇත්තීද, නෑ ගෙදරට යන ස්වභාව ඇත්තීද, අන් ගෙදරට යන ස්වභාව ඇත්තීද, වස්ත්‍රවලින් සැරසීමෙහි යෙදුනීද, මත්පැන් පානය කරන්නීද, 
#“යම් ස්ත්‍රියක් තොමෝ කවුළු ආදියෙන් නිතර බලන ස්වභාව ඇත්තීද, යම් ස්ත්‍රියක් තෙමෝ අඟපසඟ දක්වමින් දොරකොඩ සිටින්නීද යන මේ කරුණු නවයකින් ස්ත්‍රීහු ස්වාමියා කෙරෙහි දොස් පමුණුවත්යයි” කීයේය. 
#“යහළු පුණ්ණමුඛය, ස්ත්‍රී තොමෝ මේ ස්වාමියාට පිටත්හි වාසය කිරීම වර්ණනා කරයි. ගියහු අනුව ශොක නොකරයි ආවාවූ ස්වමියා දැක සතුටු නොවෙයි. ස්වාමියාගේ ගුණයක් කිසිකලෙකත් නොකියයි. ප්‍රදූෂ්‍යවූ භාර්‍ය්‍යාවගේ මේ ලක්ෂණ වෙත්. 
#“සංයම නැත්තී ඔහුට අවැඩ කරයි. නොකටයුතු දේ කරන්නී ඔහුගේ වැඩද පිරිහෙළයි. දැඩි කොට හැඳගෙණ පරාංමුඛවී මුන යටකරගෙන සයනය කරයි, යන මේ ලකුණු ප්‍රදූෂ්‍යවූ භාර්‍ය්‍යාවගේ වෙත්. 
#“ඔබමොබ පෙරලෙන්නී හටගත් කළහ ඇත්තීදවේ. දුක් වේදනා ඇත්තී දීර්ඝකොට ආශ්වාසද කෙරෙත්. මලමුත්‍ර කිරීමට නිතර යයි, යන මේ ලක්ෂණයෝ ප්‍රදූෂ්‍යවූ භාර්‍ය්‍යාවගේ වෙති. 
#“විරුද්ධකාරයෙන්ද හැසිරෙයි. නොකටයුතුදෙය කරන්නීදවෙයි. කථාකරන්නාවූ අන්පුරුෂයෙකුගේ ශබ්දයටද ඇහුන්කන්දෙයි. නසනලද සම්පත් ඇත්තීද ක්ලෙශ සන්ථවයද කරයි. යන මේ ලක්ෂණයෝ ප්‍රදූෂ්‍යවූ භාර්‍ය්‍යාවගේ වෙත්. 
#“දුකසේ ලබනලද ධනයද දුකසේ රැස් කරණලද වස්තුවද විනාශකරයි. අසල්වැසියන් සමගද මිත්‍ර සන්ථවයද කරයි. ප්‍රදූෂ්‍යවූ භාර්‍ය්‍යාවගේ මේ ලක්ෂණයෝවෙත්. 
#“සොර සැමියන් සඳහා නික්මවනලද පා ඇත්තීද නොකල්හි විථීවල හැසිරෙන්නීද වේ. නිතර ස්වාමියා කෙරෙහි ප්‍රදූෂ්‍යසිත් ඇත්තී ස්වාමියා ඉක්ම හැසිරෙන්නීද වේ. එසේම ස්වාමියා කෙරෙහි ගෞරව නැත්තීද වේ. ප්‍රදූෂ්‍යවූ භාර්‍ය්‍යාවගේ මේ ලක්ෂණයෝ වෙත්. 
#“පියවුරුද කිසිලිද දක්වමින් නිතර දොර සමීපයෙහි සිටියි. භ්‍රාන්තවූ සිත් ඇත්තී දිශානු දිශාවන් බළයි. ප්‍රදූෂ්‍යවූ භාර්‍ය්‍යාවගේ මේ ලක්ෂණයෝවෙත්. 
#“සියලු ගංගාවෝ වක්වූ ගමන් ඇත්තාහ සියලු වනයෝ කාෂ්ටවලින් යුක්තවූවාහ. රහස් තැනක් ලැබුනු කල්හි සියලු ස්ත්‍රීහු පව්කරන්නාහුය. 
#“ඉදින් අවකාශයක් හෝ රහස් තැනක් හෝ ලැබේ නම් එබඳුවූ රහසිගතව මන්ත්‍රණය කිරීමට සුදුසු තැනක් ලැබේ නම් අන්පුරුෂයෙකු නොලද්දීහු පිලෙකු සමගවුවත් සියලු ස්ත්‍රීහුම පාප කර්මය නොකරන්නාහුද? 
#“ඇළුම් කරන්නාවූ නොයෙක් දෙනා කෙරෙහි සිත් ඇත්තාවූ, නිග්‍රහයෙන් හික්මවිය නොහැකිවූ මේ ස්ත්‍රීන් කෙරෙහි මිනිසුන්ගේ සියලු සිතින් සතුටුකරන්නාහුද, වෙෂ්‍යාවූවෝ වෙත්. ඔවුන් විශ්වාස නොකටයුතුය. ස්ත්‍රීහු වනාහි තොටුපලවල් හා සමාන වෙත්යයි” කීයේය. 
#“ඒකාන්තයෙන් කණ්ඩරී රජය කින්නරාදේවිය යන මොවුන්ගේ යම් නොඇල්මක්වීද, එය දැක සියලු ස්ත්‍රීහු ගෘහයෙහි ස්වාමිවරුන්ට නොඇලෙත්යයි, දතයුතුයි. ඒ එසේ මැයි අන්‍යවූ පිළුවූ පුරුෂයා දැක භාර්‍ය්‍යා තොමෝ එබඳු රජහු හැර පාප කර්මය කෙළේයයි” කීයේය. 
#“ඒකාන්තයෙන් කැමැත්ත අනුව ගියාවූ බකනම් රජහුගේද පාවාරික නම් රජහුගේද භාර්‍ය්‍යාවූ පඤ්චපාපී තොමෝ තමන්ගේ සිතේ බැඳීම අනුව ගියාවූ මෙහෙකරුවෙකුවෙත ඉක්මවා හැසුරුනේය. ස්ත්‍රී තොමෝ කවර නම් එයින් අන්‍ය පුරුෂයෙකු ඉක්මවා නොහැසිරෙන්නීදැයි” කීයේය. 
#“සියලු ලෝකයාට අධිපතිවූ බඹදත් රජහුගේ පිංගියානී නම් ප්‍රිය භාර්‍ය්‍යා තොමෝ සිත බැඳීම අනුව ගියාවූ අස්ගොව්වෙකු සමග ඉක්මවා හැසුරුණේය. කාමයන් පතන්නාවූ ඕතොමෝ ඒ අස්ගොව්වාද අගමෙහෙසුන් තනතුරද යන දෙකම නොලැබීයයි” කීයේය. 
#“කුදුවූවන්ටද ඇලෙන්නාවූ වහාපෙරලෙන සිත් ඇත්තාවූද කළගුණ නොදක්නාවූද ද්‍රෝහිවූද ස්ත්‍රීන්ගේ ස්වභාවය දිව්‍යභාවයකින් යුක්තනොවූ පුරුෂතෙම අදහන්ට සුදුසු නොවේ 
#“ඒ ස්ත්‍රීහු කරණලද්ද නොදනිත්, කටයුත්ත නොදනිත්, මව හෝ පියා හෝ සහෝදරයා හෝ නොදනිත්, ලජ්ජානැති ඉක්මවනලද ගුණධර්ම ඇති ඒ ස්ත්‍රීහු ස්වකීය චිත්තයාගේ වසඟයටම පැමිණෙත්. 
#“බොහෝ කලක් සමග වාසයකළාවූද ප්‍රියවූ මනාපවූ අනුකම්පා ඇත්තාවූ ප්‍රාණය හා සමානවූද ඒ ස්වාමියා ආපදාවන්හිද ඒ ඒ කටයුතු පැමිණි කල්හිද යම් හෙයකින් හැරදමද්ද, එහෙයින් මම ස්ත්‍රීන් විශ්වාස නොකරමි. 
#“ස්ත්‍රීන්ගේ සිත වනාහි වඳුරා බැසගත් ගත්තැන් මෙන්ද රුක්සෙවන මෙන්ද, ස්ථිර නොවේ. ස්ත්‍රියගේ ඒ සිත එක් අරමුණෙක්හිම නොපිහිටනලදී. රථරෝදයක නිම්වළල්ල මෙන් පෙරළේ 
#“යම්කලෙක්හි ඒ ස්ත්‍රීහු සොයා බලන්නාහු පුරුෂයාගේ ගතයුතු ස්වභාව ඇති වස්තුවක් දකිද්ද, මේ පුරුෂයා සිළුටුවූ වචනවලින් තමන්ගේ වසඟයට පමුණුවත්. කම්බෝජ රටවැස්සෝ දියෙහි හටගත්තාවූ සෙවෙලින් අසෙකු අල්වාගන්නා මෙනි. 
#“යම් කලෙක්හි සොයාබලමින් පුරුෂයාගේ ගතයුතු ස්වභාව ඇති වස්තුවක් නොදකිද්ද, සියලු ආකාරයෙන් ඔහු දුරු කෙරෙත්. එතර කළාවූ ගඟ එතෙරට ගියාවූ තැනැත්තේ පසුර හැර දමන්නාක්මෙනි. 
#“පුරුෂයන්ගේ සිත් අලවන බැවින් ලාටු බඳුවූද ගින්න මෙන් සියල්ල අනුභව කරන්නාවූද, තියුණු මායා ඇත්තාවූද වහා බස්නා දිය පහර ඇති ගංගා වැනිවූ මේ ස්ත්‍රීහු ප්‍රියවූවහුද අප්‍රියවූවහුද සේවනය කරත්. ගඟ මෙගොඩ ඉවුරද එගොඩ ඉවුරද සේවනය කරන්නාවූ ඔරුව මෙනි. 
#“ඒ ස්ත්‍රීහු එකෙකුට නොවේ. දෙදෙනෙකුන්ට නොවේ. විවෘත කරණලද සල්පිලක්මෙන්වේ. යමෙක් එබඳු ස්ත්‍රීන් මාගේයයි හඟින්නේද, හෙතෙම දැලින් සුලං බඳින්නේය. 
#“ගංගාවද මාර්ගයද සුරාපානශාලාවද සභාවද පැන් ශාලාවද යන මොහු යම්සේ වෙද්ද, ලෝකයෙහි ස්ත්‍රීහු නම් මෙබඳු වෙත්. ඔවුන්ගේ වේලාවක් නැත්තේය. 
#“මේ ස්ත්‍රීහු නම් ගිනි හා සමානවෙත්. කෘෂ්ණ සර්පයෙකුගේ හිසට බඳු උපමා ඇතිවෙත්. ගවයෝ තණ කෑ තැන් හැර පිටත්හි සොය සොයා හැසිරෙන්නාක් මෙන් මේ ස්ත්‍රීහු ධන නැත්තාවුත් හැර ධන ඇත්තවුන් සොයත්. 
#“ගින්නද හස්තියාද කෘෂ්ණ සර්පයාද රජහුද ස්ත්‍රීද යන මේ සියල්ල මනුෂ්‍යතෙම නිතර සිහියෙන් යුක්තව සේවනය කටයුත්තේය. ඒකාන්තයෙන් මොවුන්ගේ අදහස් දැනගත නොහැක්කේය. 
#“විශිෂ්ට රූ ඇත්තී සේවනය නොකටයුත්තීය. බොහෝ දෙනාට ප්‍රිය තැනැත්තී සේවනය නොකටයුත්තීය. නෘත්‍ය ගීතයන්හි දක්ෂවූ ස්ත්‍රිය සේවනය නොකටයුත්තීය. අනිකෙකුගේ භාර්‍ය්‍යාව සේවනය නොකටයුත්තීය. ධන හේතුවෙන් විශ්වාසවූ තැනැත්තීද සේවනය නොකටයුත්තීය. මෙසේ මේ ස්ත්‍රීහු පස්දෙන සේවනය නොකටයුතු වෙත්යයි” කුනාල රජතෙම කීයේය. 
#“ඉදින් යම් පුරුෂයෙක් ධනයෙන් සම්පූර්ණවූද මේ පෘථිවිය සම්මතවූ යම් ස්ත්‍රියකට දෙන්නේද ඕතොමෝ අවකාශයක් ලැබ එබඳු පුරුෂයාද ඉක්ම පවත්නේය. එහෙයින් එබඳු ලාමක ස්ත්‍රීන්ගේ වසඟයට නොයන්නේය. 
#“ඉදින් උත්සාහවත්වූද නොපසුබට පැවතුම් ඇති ප්‍රියවූ මනාපවූ තරුණවයසෙහි සිටි ස්වාමි පුරුෂයෙකුවූ ඔහුද විපත්තීන්හිද කටයුතු ඇතිකල්හිද ස්ත්‍රීහු යම්හෙයකින් හැර දමත්ද එහෙයින්ම ස්ත්‍රීන් විශ්වාස නොකරමි. 
#“මෝතොමෝ මා කැමතිවේයයි පුරුෂතෙම ස්ත්‍රිය විශ්වාස නොකරන්නේය. මා සමීපයෙහි හඬායයි ස්ත්‍රිය විශ්වාස නොකරන්නේය. මෙගොඩ ඉව්රද එගොඩ ඉව්රද සේවනය කරන්නාවූ ඔරුව මෙන් මේ ස්ත්‍රීහු ප්‍රියවූවහුද අප්‍රියවූවහුද සේවනය කෙරෙත්. 
#“පැරණිවූ කොළඅතු ඇතිරිය විශ්වාස නොකටයුතුය. මිත්‍රවූ පැරැණි සොරු විශ්වාස නොකටයුතුය. රජ තෙම මාගේ යහළුයයි විශ්වාස නොකටයුත්තේය. දශ දෙනෙකුන්ගේ මව්වූද ස්ත්‍රිය විශ්වාස නොකටයුතුය. 
#“බාලයන් කෙරෙහි ඇළුම් කරන්නාවූ ඉක්මවන ලද ශීලගුණ ඇත්තාවූ සංයම නැත්තාවූ ස්ත්‍රීන් කෙරෙහි විශ්වාස නොකටයුතුය. ඒකාන්තයෙන් ප්‍රේමය අනුවගිය හුගේද භාර්‍ය්‍යා තොමෝ විශ්වාස නොකටයුත්තීය. කුමක් හෙයින්ද යත් ස්ත්‍රීහු වනාහි තොටුපලවල් මෙන් සියල්ලන්ට සාධාරණවන හෙයිනි. 
#“යම්හෙයකින් කිපියාවූ හෝ අන්පුරුෂයන් කෙරෙහි ඇලුනාවූ ස්ත්‍රීහු ස්වාමි පුරුෂයා නසන්නාහුද, සිඳින්නාහුද, සිඳවන්නාහුද බොටුවද සිඳ රුධිරය පානය කරන්නාහුද, එහෙයින් ලාමක අදහස් ඇත්තාවූ සංයම නැත්තාවූ ගංගා තොටුපලවල් බඳුවූ ස්ත්‍රීන් කෙරෙහි අදහසක් නොකටයුතුයි. 
#“ඒ ස්ත්‍රීන්ගේ බොරුකීම සැබෑවක් මෙනි. ඔවුන්ගේ සැබෑවද බොරුව මෙනි. ගවයෝ තෘණ භූමියෙහි පිටත්හිම යම්සේ හොඳ හොඳ තැන් සොයා තණ අනුභව කරද්ද, එමෙන් ස්ත්‍රීහු අන් පුරුෂයන් සොයත්. 
#“මේ ස්ත්‍රීහු ගමනින් පුරුෂයන් පොළඹවා ගනිත්. බැල්මෙන්ද මද සිනහවෙන්ද පොළොඹවත්. තවද නුසුදුසු වස්ත්‍ර හැඳීමෙන්ද මිහිරිකථාවෙන්ද පුරුෂයන් පොළොඹවත්. 
#“මේ ස්ත්‍රීහු රැස්කළ වස්තුව නසන හෙයින් සොරහු වෙත්. තද සිත් ඇත්තියෝද වෙත්. චණ්ඩද වෙත්. සකුරු මෙන් මිහිරිවූ නිරර්ථක කථා ඇත්තියෝද වෙත්. මිනිසුන් අතර යම් වඤ්චා ප්‍රයෝගයක් ඇත්නම් ඔව්හු ඒ සියල්ල දනිත්. 
#“ලෝකයෙහි ලාමකවූ මේ ස්ත්‍රීහු නම් සැමකල්හි ඇළුනාහුද කයේ නොහික්මීමෙන් යුක්තවූවාහුද, ගින්නක් සියල්ලන් අනුභව කරන්නාක්මෙන්ම ඔවුන්ගේ වේලාවක් නැත. 
#“ස්ත්‍රීන්ට ප්‍රියවූවෙක් නම් නැත්තේය. අප්‍රියවූවෙක්ද නැත. මොව්හු වනාහි මෙගොඩ ඉව්රද එගොඩ ඉව්රද සේවනය කරන්නාවූ නැවක් හෙවත් ඔරුවක් මෙන් ප්‍රියයාද අප්‍රියයාද සේවනය කරත්. 
#“ස්ත්‍රීන්ට ප්‍රියවූවෙක් නම් නැත. අප්‍රියයෙක්ද නොවේ. ගස ඇසුරුකළාවූ වැලක් මෙන් ධනය ඇති බැවින් පුරුෂයා වැළඳ ගනිත්. 
#“ස්ත්‍රීහු ඇත්ගොව්වාද අස්ගොව්වාද ගෝපාලයාද චණ්ඩාලයාද සොහොන්ගොව්වාද පුප් සඬුවාද යන මොවුන්ගෙන් ධනය ඇත්තහු අනුවයත්. 
#“ස්ත්‍රිහු වස්තු නැත්තාවූ කුලපුත්‍රයාද හැර දමත්. චණ්ඩාලයෙකු හා සමානවූවහුද ධන ඇත්තහු අනුව යෙත්. ස්ත්‍රිහු වනාහි ධන හේතුවෙන්ම පුරුෂයන් අනුව යෙත්යයි” ආනන්ද නම් ගිජුලිහිණි රජතෙම ස්ත්‍රීන්ගේ අගුණ කීයේය. 
#“පක්ෂී රාජය, මේ සතර දෙනෙක් නොපිරෙත්. ඔවුන් කියන්නාවූ මාගෙන් අසව්. සමුද්‍රයද බ්‍රාහ්මණයාද රජද ස්ත්‍රීද යන මොහුයි. 
#“යම්කිසි පෘථිවිය ඇසුරු කළාවූ ගංගාවෝ වෙද්ද, ඒ සියල්ලෝ සාගරයට බැසගත්. ඔව්හු සමුද්‍රය නොපුරවත්. ඌණ භාවයෙන්ම සිටියි. නොපිරේ මැයි. 
#“බ්‍රාහ්මණතෙමේද ඉතිහාසය පස්වෙනිකොට ඇති චතුර්වෙදය හදාරා මත්තෙහිද ඉගෙණීමට කැමතිවන්නේය. අඩු බැවින්ම සිටියි. නොපිරේමැයි. 
#“රජතෙමේද මුහුද සහිතවූ පර්වත සහිතවූ අප්‍රමාණ රත්නයන්ගෙන් යුක්තවූ සියලු පොළොව දිනා වාසය කරන්නේද, මුහුදින් එතෙර ප්‍රාර්ථනා කරයි. මදිකමින්ම සිටියි නොපිරේමැයි 
#“මෙපරිද්දෙන්ම එක ස්ත්‍රියෙකුට ශූරවූද බලවත්වූද සියලු කැමති රශයන් ගෙණදෙන්නාවූද ස්වාමීහු අට අට දෙන වන්නාහුද ඕතොමෝ නවවැන්නහු කෙරෙහි ආලය කරන්නේය. ඌන භාවයෙන්ම සිටියි. කාම තෘෂ්ණා මහත් බැවින් නොපිරේමැයි 
#“සියලු ස්ත්‍රීහු ගින්න මෙන් සියල්ල අනුභව කරන්නාහුය. සියලු ස්ත්‍රීහු ගංගාව මෙන් සියල්ල වහණය කරන්නාහුය. සියලු ස්ත්‍රිහු කටුගස්වල අතු වැනි වෙත්. සියලු ස්ත්‍රිහු ධනහේතුවෙන් අන් පුරුෂයෙකු කරායෙත්. 
#“යම්පුරුෂයෙක් ස්ත්‍රින් කෙරෙහි තමාගේ සියලු අදහස හරින්නේද, ඒ මිනිසා දැලින් සුළඟ අල්වන්නේය. එක අතකින් මුහුද ඉසින්නේය. ස්වකීය අතින් අතට ගසා ඝෝෂාව කරන්නේය. 
#“යම් ස්ත්‍රින් කෙරෙහි ඇත්ත ඉතා දුර්ලභවේද, එබඳු සෙරියන්වූ බහු බුද්ධි ඇත්තාවූ ස්ත්‍රින්ගේ අදහස මසුන්ගේ දියෙහි ගමන මෙන් දැන ගැණීමට දුෂ්කරවේ 
#“නුසුදුසුවූ මෘදු තෙපුල් ඇත්තාවූ නොපිරවිය හැකි අදහස් ඇත්තාවූ ගංගාවන් හා සමානවූ ඒ ස්ත්‍රිහු සේවනය කළවුන් සතර අපායෙහි ගිල්වත්යයි දැන දුරින් දුරු කටයුතු. 
#“අනුන් පෙරලාගන්නාවූ මහත් මායා ඇති බ්‍රහ්මචර්‍ය්‍යාව විනාශ කරන්නාවූ ඒ ස්ත්‍රීහු සේවනය කළවුන් අපායෙහි ගිල්වත්යයි දැන දුරින්ම දුරු කටයුතුයි. 
#“මේ ස්ත්‍රීහු ප්‍රිය සංවාස වශයෙන් හෝ ධන හේතුවෙන් හෝ යම් පුරුෂයෙකු සේවනය කෙරෙද්ද, ස්වකීය ස්ථානය දවන්නාවූ ගින්න මෙන් වහා ඔහු විනාශයට පමුණුවත්යයි” නාරද ඍෂිතෙම ස්ත්‍රීන්ගේ අගුණ කීයේය. 
#“නුවණැත්තේ තියුණු කඩුවක් ගත් අත් ඇත්තහු සමග කථාකරන්නේද, දෝෂීවූ පිසාචයෙකු සමග කථා කරන්නේද උග්‍රතේජස් ඇත්තාවූ සර්පයෙකුට ලංවන්නේද එකලාව හුදකළාවූ ස්ත්‍රියක් සමග කථා නොකරන්නේය. 
#“නැටීමය ගී කීමය කථාකිරීමය යන මොවුන් ආයුධකොට ඇත්තාවූ මේ ස්ත්‍රීහු වනාහි ලෝකයාගේ සිත් මඩින්නාහුය. ද්විපයෙක්හිවූ රාක්ෂසිහු වෙළඳුන් වසඟයට ගෙණ පෙළන්නාක් මෙන් පැමිණසිටි සිහි නැත්තහු පෙළත්. 
#“ඒ ස්ත්‍රින්ගේ හික්මීමක් නැත. සංවරයක්ද නැත, මත්පැනෙහි හා මස් අනුභව කිරීමෙහි ඇළුනාවූ සංයම නැත්තාවූ ඒ ස්ත්‍රීහු සාගරයෙහි තිමිංගල නම් මත්ස්‍යතෙම මෝරෙකු ගිලින්නාක් මෙන් පුරුෂයාගේ වස්තුව විනාශ කරත්. 
#“පස්කම්සැප අනුභව කිරීම ගොචරකොට ඇත්තාවූ උඩඟුවූ නියම සිතක් නැත්තාවූ සංයම නැත්තාවූ ස්ත්‍රීහු සාගරය කරා පැමිණෙන්නාවූ ගංගාවන් මෙන් ප්‍රමාදවූවහු කරා පැමිණෙත්. 
#“ස්ත්‍රීහු ප්‍රේමයෙන් හෝ පඤ්චකාමගුණ ආලයෙන් හෝ ධන හේතුවෙන් හෝ යම් මිනිසෙකුට ඇලී වාසය කෙරෙද්ද, රාගද්වෙෂවලින් යුක්තවූ ඒ ස්ත්‍රීහු එබඳු ගුණයෙන් ගින්නක් මෙන් දිළිසෙන්නාවූද ඔහු විනාශ කෙරෙත්. 
#“ආඪ්‍යවූ මහත් ධන ඇත්තාවූ පුරුෂයා දැන ධන සහිතවූවාහු ආත්ම භාවය සමග මිහිරි වචන කීමෙන් ඔහු වැළඳ ගනිත්. වනයෙහි සල්ගස් වැළඳගත් මාළුවා වැලමෙන් ඇළුනු සිත් ඇත්තාවූ ඔහු අතිශයින් පෙළෙත් 
#“සැරසීමෙන් විසිතුරු සිරුරු හා මුහුණ ඇති සිය ගණන් මායාවන්හි දක්ෂවූ ඒ ස්ත්‍රීහු නොයෙක් ආකාරවූ ඇල්මෙන් මායාකාරයෙකු හෙවත් සම්බර නම් අසුරයා මෙන් පැමිණෙත්. මහත්කොට සිනාසෙත්. මද සිනාවෙන්ද සිනාසෙත්. 
#“රත්රන්ය මැණික්ය මුතුය යන මෙයින් සැරසුනාවූ ස්වාමි කුලයන්හි සත්කාර කරණ ලද්දාවූ රක්නා ලද්දාවූ ස්ත්‍රීහු හෘදයාභ්‍යන්තරයෙහි ඇසුරු කළාවූ ස්ත්‍රීය අසුරයා ඉක්ම පැවතුනාක් මෙන් ස්වාමියා ඉක්මවා හැසිරෙත්. 
#“නුවණැත්තාවූ බොහෝ දෙනා විසින් සත්කාර කරණ ලද්දාවූ පුදන ලද්දාවූ තේජස් ඇත්තාවූද මිනිස්තෙමේ වනාහි රාග විසින් ලංවන ලද චන්ද්‍රයා මෙන් ස්ත්‍රීන්ගේ වසඟයට ගියේ නොබබළයි. 
#“කිපියාවූ විරුද්ධවූ දුෂ්ට සිත් ඇත්තාවූ සතුරෙක් තමා වසඟයට පැමිණියාවූ සතුරෙකුට යමක් කරන්නේද, ස්ත්‍රීන්ගේ වසඟයට ගියාවූ අපේක්ෂා ඇත්තේ එයට වැඩි ව්‍යසනයට පැමිණේ. 
#“හිසකේ ඇද කැඩීමෙන්, නියපොතුවලින් සීරීමෙන් තර්ජනය කරන ලද්දාවූ පයින් අතින් කසයෙන් දන්ඩෙන් තලනලද්දාවූ ඒ ස්ත්‍රීහු පැමිණියාහු කුණපයෙහි ඇලෙන මැස්සන් මෙන් හීනයාටම ඇලෙත්. 
#“කුලයන්ද විථි අතරද නැවත රාජධානි නියම්ගම්වලද අටවන ලද කෙළෙස් මරහුගේ මල පුඬුවක් බරුදැලක් වැනිවූ ඒ ස්ත්‍රීන් නුවණැස් ඇත්තාවූ දෙව්මිනිස් සැප කැමැත්තාවූ පුරුෂතෙම දුරුකරන්නේය. 
#“යම් පුරුෂයෙක් තෙම කුශලයද, තපෝගුණයද හැර අනාර්‍ය්‍යවූ පඤ්චකාම ගුණයන්හි හැසුරුනේද හෙතෙම නුවණ මද වෙළෙන්දෙක් මාහැඟි බඩු දී නොවටිනා මැණිකක් ගන්නාක් මෙන් දිව්‍ය ආත්මවලින් නරකයට මාරුවන්නේය. 
#“මෙලොවද පරලොවද ගර්භා කරණ ලද ස්වකීය කර්මයෙන් යුක්තවූ ස්ත්‍රීන්ගේ වසඟයට ගියාවූ ඒ දුෂ්ප්‍රාඥ තෙම කූට ගද්‍රභයන් යෙදූ රථය නොමග යන්නාක් මෙන් කාලනියමයක් නැතිව දෙව්ලොවින්ද මිනිස්ලොවින්ද ගිලිහී අපායටම පැමිණෙයි. 
#“ඒ ස්ත්‍රීන් වසඟයට ගිය පුරුෂතෙම අතිශයින් තැවීම ඇත්තාවූ අයොමය කටුවලින් යුත් කටුහිඹුල්වන නම් නරකයටද පැමිණේ. තිරිසන් යෝනියෙහිද වාසයකොට ප්‍රෙතවිෂයද කාලකඤ්ජ නම් අසුර විෂයද නොමුදයි. 
#“ප්‍රමාදයෙන් යුත් පුරුෂයන්ගේ නන්දනොද්‍යානයෙහි දිව්‍ය ක්‍රීඩාවන්හි ඇළුමද මනුෂ්‍යලෝකයෙහි චක්‍රවර්ති රාජ්‍යසම්පත්තියද ස්ත්‍රීහු නසත්. ඒ දුර්ගතියෙහි දුකද පිළියෙල කරත් 
#“යම් පුරුෂ කෙනෙක් ස්ත්‍රීන්ගෙන් ප්‍රයෝජන නැත්තෝව බ්‍රහ්මචර්‍ය්‍යාවෙහි හැසිරෙද්ද, ඔවුන්ට දිව්‍ය ක්‍රීඩාවන්හි ඇළුම් දුර්ලභ නොවෙත්. මිනිස්ලොව චක්‍රවර්ති රාජ්‍යයද දුර්ලභ නොවේ. ස්වර්ණමය විමානවල වාසය කරන්නාවූ අප්සරාවෝ දුර්ලභ නොවෙත්. 
#“පුරුෂකෙනෙක් ස්ත්‍රීන් ප්‍රයෝජන නැත්තෝව බ්‍රහ්මචර්‍ය්‍යාවෙහි හැසිරෙද්ද, කාමලෝකය ඉක්මවා පැවති ගතියවූ රූප ලෝකයෙහි උත්පත්තිය ඔවුන්ට දුර්ලභ නොවේ. පහවූ රාග ඇත්තවුන්ට විෂයවූ ශ්‍රද්ධාවාස ලෝකයෙහි යම් ඉපදීමක් වේනම් එයද දුර්ලභ නොවේ 
#“යම් පුරුෂ කෙනෙක් ස්ත්‍රීන්ගෙන් ප්‍රයෝජන නැත්තෝව බ්‍රහ්මචර්‍ය්‍යාවෙහි හැසිරෙද්ද, ඒ නිවියාවූ කෙළෙස් ඇති පිරිසිදුවූවන් විසින් සියලු දුක් ඉක්මවූ ක්ෂෙමවූ ඒකාන්තවූ අකම්ප්‍යවූ අසංස්කෘතවූ නිවණ නොලැබිය හැකි නොවේයයි” කුණාල නම් බෝසත්තෙම දෙශනාව නිමකෙළේය. 
#එකල්හි මම කුණාලනම් වීමි. උදායි තෙම ඵුස්ස කෝකිල නම් වූයේය. ආනන්ද ස්ථවිරතෙම ගිජුලිහිණි රජ විය ශාරීපුත්‍ර ස්ථවිරතෙමේද නාරද නම් ඍෂිවූයේය. එකල්හි පිරිස දැන් බුදු පිරිස විය. මෙසේ මේ ජාතකයද දරාගණිව්ය”යි වදාළේය. 
#
#මහා සුතසෝම ජාතකය
#“එම්බා අරක්කැමිය, තෝ කුමක් හෙයින් මෙබඳුවූ ඉතා දරුණු කම් කරන්නෙහිද? මුළාව ස්ත්‍රීන්ද පුරුෂයන්ද නසන්නෙහිය. මෙය මස හේතුකොටගෙණද නොහොත් ධනය හේතුකොට කොටගෙණදැයි” සේනාපතිතෙම ඇසීය. 
#“ස්වාමීනි, මෙය තමන් හේතුකොටගෙණ නොවේ. ධනය හේතුකොටගෙණද නොවේ. අඹුදරුවන්ද යහළුවන් නෑයන් හේතුකොටගෙණද නොවේ. මාගේද ස්වාමිවූ ඒ පින්වත් රජතෙම මෙබඳුවූ මස අනුභව කෙරේයයි” අරක්කැමිතෙම කීයේය. 
#“ඉදින් ස්වාමිහුගේ වැඩෙහි යෙදුනාවූ තෝ මේ ඉතා දරුණුකම් කරන්නෙහි නම් හෙට උදෑසනම අන්තඃපුරයට පැමිණ රජු ඉදිරියෙහි එය මට කියවයි” සේනාපතිතෙම කීයේය. 
#“ස්වාමිනි කාලහත්ථි නම් සේනාපති තුමනි, ඔබ වහන්සේ යමක් කියන්නෙහි නම් මම එසේම කරන්නෙමි. උදෑසනම අන්තඃපුරයට පැමිණ රජු ඉදිරියෙහි එය ඔබට කියන්නෙමියි” අරක්කැමිතෙම කීයේය. 
#ඉක්බිති රාත්‍රිය ඇවෑමෙහි සූය්‍යෙ_ාද්ගමන වේලෙහි කාල සේනාපතිතෙම අරක්කැමියා හැරගෙණ රජහුවෙත පැමිණියේය. රජහුවෙත පැමිණ මේ වචනය කීයේය. 
#“මහරජ, ඔබ විසින් අරක්කැමිතෙම ස්ත්‍රි පුරුෂයන් නසවයි මෙහෙයවන ලද්දේ ඔබ මිනිමස් කන්නෙහි යනු සැබෑදෑයි” ඇසීය. 
#“කාලහත්ථි සේනාපතිය, මේ කාරණය එසේය, මා විසින් අරක්කැමිතෙම එසේ මෙහෙයවනලදී. මාගේ වැඩය කරන්නාවූ ඔහුට කුමක් හෙයින් නින්දා කරන්නෙහිදැයි” රජතෙම ඇසීය. 
#“සියලු මත්ස්‍යයන්ට ජ්‍යෙෂ්ඨවූ මස් කෑමෙහි ගිජුවූ ආනන්ද නම් මත්ස්‍යතෙම තමන්ගේ පිරිස අනුභවකොට පිරිස පිරිහුනු කල්හි පසුව තමාද අනුභවකොට මළේය. 
#“මෙසේ ප්‍රමාදවූ රසයෙහි ගිජුබැව්හි ඇළුනාවූ අඥානතෙම ඉදින් මත්තෙහි උපදින දුක නොදනීද, හෙතෙම දරුවන් විනාශකොට නෑයන්ද හැරදමා පෙරලා තමන්ම අනුභව කෙරේ. 
#“මහරජ, මේ කරුණ අසා ඔබගේ ඒ කැමැත්ත දුරුකෙරේවා. මිනීමස් අනුභව නොකරව, මහරජ, නුඹ ආනන්ද මත්ස්‍යයා මෙන් මේ මුළු රට හිස්නොකරවයි” සේනාපතිතෙම කීයේය. 
#“එම්බා කාල හත්ථිය, පෙර නමින් සුජාත නම් කෙළෙඹියෙක් විය. ඔහුගේ ඖරශ පුත්‍රයෙක් විය. හෙතෙම දඹපල නොලැබ ඒ දඹපල නොලැබීමෙන් මළේය. 
#“කාලය, මෙපරිද්දෙන්ම මම කෑයුතුවූ උතුම් රශය අනුභවකොට මිනීමස් නොලබා ජීවිතය හරින්නෙමියි සිතම්යයි” රජ කීයේය. 
#“මානවකය, නුඹ විශිෂ්ට රූ ඇත්තෙහිය. සොත්ථිය නම් උතුම් කුලයෙහි උපන්නේය. පුත්‍රය, නුඹ අනුභව නොකටයුත්තක් අනුභව කරන්ට නුසුදුස්සෙහියයි” පියා කීයේය. 
#“පියාණෙනි නුඹ මා යමකින් වලක්නෙහිද මේ සුරාව නම් රශ අතුරෙන් එක්තරා උතුම් රශයෙක, යම් තැනෙක්හි මෙබඳු රශයක් ලබන්නෙම්ද ඒ මම එතැන්හි යන්නෙමි. 
#“බ්‍රාහ්මණය, යම් බඳුවූ මාගේ දැකීමෙන් නුඹ සතුටු නොවන්නෙහිද, ඒ මමම නික්ම යන්නෙමි. ඔබගේ සමීපයෙහි නොවසන්නෙමියි” මානවකයා කීයේය. 
#“මානවකය, අන්‍යවූද දායාද පුත්‍රයන් ලබන්නෙමු. ජඩය තෝද විනාශයට පැමිණෙව යම් තැනකට පැමිණියාවූ තා නොඅසන්නෙම්ද, එබඳු තැනකට යවයි” පියා කීයේය. 
#“දෙපා ඇත්තවුන්ට අධිපතිවූ මහරජ මෙපරිද්දෙන්ම ඔබ මාගේ වචනය අසව, සුරාවෙහි ලොල්වූ මානවකයා මෙන් ඔබද රටින් පිටුවහල් කරන්නාහුයයි සේනාපතිතෙම කීයේය. 
#“සේනාපතිය, නමින් සුජාත නම්වූ තාපසවරුන්ගේ ශ්‍රාවකයෙක් වීය. හෙතෙම දිව්‍යප්සරාවන් කැමති වෙමින්ම අනුභව නොකෙළේය. පානය නොකෙළේය. 
#“යම්සේ කුසතණ අග දියගෙණ මුහුද දිය මනින්නේද, දිව්‍යවූ කාය සම්පත් ලබා මානුසිකවූ කාමසම්පත් එමෙනි. 
#“කාලහත්ථිය, මෙපරිද්දෙන්ම මම කෑයුතුවූ උතුම් රශය අනුභවකොට දැන් මිනීමස් නොලදීන් ජීවිතය හරින්නෙමි සිතම්යයි” රජ කීයේය. 
#“අහසින් ගමන් කරන්නාවූ මේ ධ්‍රතරාෂ්ඨ නම් හංසයෝ දිවි පැවැත්මට නුසුදුසුවූ පරිභෝගයෙන් යම්සේ සියල්ලෝ විනාශයට පැමිණියාහුද, 
#“දෙපා ඇත්තවුන්ට අධිපතිවූ මහරජ මෙපරිද්දෙන්ම නුඹ මාගේ වචනය අසව, මහරජ, නුඹ නොකෑයුත්තක් කෑයෙහිය. එහෙයින් ඔබ පිටුවහල් කෙරෙත්යයි” සේනාපති කීයේය 
#“එම්බා තපස්සීය, සිටුවයි මා විසින් කියන ලද්දාවූ ඒ නුඹ පිටුපා යන්නෙහිය. නොසිටියාවූ නුඹ සිටියෙමියි කියන්නෙහිය. ශ්‍රමණය, මේ තොපගේ අයුත්තකි මාගේ මේ කඩුවද කුශතෘණයකැයි හඟින්නෙහිදැයි” පොරිසාදයා ඇසීය. 
#“මහරජ, මම ස්වකීයවූ කුශල ධර්මයන්හි සිටියේ වෙමි. මම නාමගොත්‍රය නොපෙරලමි. ලෝකයෙහි අකුශල කර්මයෙහි සිටියාවූ සොරවූවහුද නොසිටියහුයයි” කියත්. මෙයින් චුතව අපායට යන්නාවූ නිරිසතෙකුයයි කියත්. 
#“එම්බා පෝරිසාදය, ඉදින් සුතසෝම රජගන්නෙහි නම් එයින් යාගය කොට මෙසේ ස්වර්ගයට යන්නෙහියයි” දේවතාවා කීයේය. 
#“එම්බා බ්‍රාහ්මණය, කිනම් රටෙක්හි තොපගේ උපන් භූමිය වේද, තවද කවර කරුණකින් මෙහි පැමිණියේ වෙහිද, මේ කාරණය මට කියව. නුඹ කුමක් කැමැත්තෙහිද, අද තා විසින් කැමතිවනලද්ද දෙමියි” සුතසෝම රජ බමුණාට කීයේය. 
#“මහරජතුමනි, උතුම් සාගරය බඳුවූ ඉතා ගැඹුරුවූ අර්ථ ඇති ගාථා සතරක් ඔබගේම ප්‍රයෝජනය පිණිස මෙහි ගෙනායෙමි. උතුම් අර්ථයන්ගෙන් යුක්තවූ ඒ ගාථාවන් අසනු මැනවයි” බමුණා කීයේය. 
#“යම්හෙයකින් පණ්ඩිතයෝ අනුන්ගේ ශෝක දුරුකරන්නාහු වෙද්ද, මේ ශොක දුරුකිරීම මිනිසුන්ට උතුම් ප්‍රතිෂ්ඨාවක්වේ. යම්කෙනෙක් බොහෝ කරුණු සිතන්නාවූ බොහෝ ඇසූපිරූතැන් ඇත්තාවූ සප්‍රාඥයෝ වෙද්ද, ඒ ඔබ වැනි නුවණැත්තෝ ඒකාන්තයෙන් නොහඬත් 
#“කොරව්‍ය ශ්‍රෙෂ්ඨවූ සුතසෝම නම් රජ නුඹ තමන්ද නෑයන්ද, නොහොත් අඹුදරුවන්ද, ධාන්‍යයද, ධනයද, රිදීද, රත්රන්ද යන මේ කුමකට තැවෙන්නෙහිදැයි තොපගෙන් මේ වචනය අසමියි” පෝරිසාදයා කීයේය. 
#“එම්බා පෝරිසාදය, මම තමන්ගැන ශෝක නොකරමි. ධනයටද ශෝක නොකරමි රාජ්‍යයටද ශෝක නොකරමි. පුරාණවූ සත්පුරුෂයන්ගේ ධර්මය හැසිරෙන ලද්දෙමි. බ්‍රාහ්මණයාටවූ ඒ පොරොන්දුව ගැන ශෝක කරමි. 
#“ස්වකීය රටෙහිවූ රාජ්‍යයෙහි සිටියාවූ මා විසින් බ්‍රාහ්මණයෙකු සමග පොරොන්දුවීමක් කරණලදී. ඒ පොරොන්දුව බ්‍රාහ්මණයාට සත්‍යය රකිමින් නැවත එන්නෙමියි” සුතසෝම රජතෙම කීයේය. 
#“මාරයාගේ මුඛයෙන් මිදුනාවූ සුවපත්වූ මනුෂ්‍ය තෙම සතුරාගේ අතට නැවත පැමිණෙන්නේය යන මෙය මම නොම අදහමි. කොරව්‍ය ශ්‍රෙෂ්ඨවූ රජ නුඹ නැවත මා වෙත නොඑන්නෙහිය 
#“කාම සම්පත් කැමැතිවන්නාවූ රජ පෝරිසාදවූ මාගේ අතින් මිදුනාවූ නුඹ ස්වකීය රජ භවනයට ගොස් මිහිරිවූ ප්‍රියවූ ජීවිතය ලබා කවර කරුණකින් නුඹ මාලඟට එන්නෙහිදැයි” පෝරිසාදයා ඇසීය. 
#“පිරිසිදු සිල් ඇත්තේ මරණය කැමතිවන්නේය. නින්දා ලබනලද ලාමක ස්වභාව ඇත්තේ වනාහි ජීවත්වීම නොකැමැති වන්නේය. යමක් හේතුකොටගෙණ බොරුව කියන්නේද, එය ඒ මිනිසා දුර්ගතිවලින් නොම රක්ෂා කෙරේ. 
#“යහළු පෝරිසාදය, ඉදින් වාතයතෙම පර්වතයක් ගසා යන්නේද, චන්ද්‍රයාද, සූර්‍ය්‍යයාද, යන මොහු භූමියෙහි වැටෙන්නාහුද, සියලු ගංගාවෝ උඩුගං බලා යන්නාහුද නමුත් මහරජ, මම බොරු නොකියන්නෙමි. අහස පැලෙන්නේද, සමුද්‍රය වියලෙන්නේද, සත්වයන් දරා සිටින්නාවූ පෘථිවිය පෙරලෙන්නේද, නේරු නම් පර්වතය සහමුලින් ඉදිරී වැටෙන්නේද නමුත් මම බොරුවක් නම් නොකියන්නෙමියි’ සුතසෝම රජතෙම කීයේය. 
#
#“යහළු පෝරිසාදය, මම කඩුවද සිරියද පරාමර්ශනය කරමි. ඔබට එහි දිවිරීමද කරමි. ඔබ විසින් මුදනලද මම බ්‍රාහ්මණයාට නයකාරයෙක් නොවී සත්‍යය රකිමින් නැවත එන්නෙමියි සුතසෝම රජතෙම කීයේය. 
#“මහරජ, ස්වකීය රටෙහි රජබැව්හි සිටියාවූ ඔබ විසින් බ්‍රාහ්මණයෙකු සමග යම් පොරොන්දුවීමක් කරණ ලද්දේද, ඒ පොරොන්දුව බ්‍රාහ්මණයාට දී සත්‍යය රකිමින් නැවත එවයි” පෝරිසාදයා කීයේය 
#“ස්වකීය රටෙහි රජබැව්හි සිටියාවූ මා විසින් බ්‍රාහ්මණයෙකු සමග යම් පොරොන්දු කථාවක් කරණ ලද්දේද, ඒ පොරොන්දුව බ්‍රාහ්මණයාට දී සත්‍යය රකිමින් නැවත එන්නෙමියි” සුතසෝම රජතෙම කීයේය 
#පෝරිසාදයා අතින් මිදුනාවූ හෙතෙමේද ගොස් ඒ නන්දනම් බ්‍රාහ්මණයාට මෙය කීයේය. එම්බා බ්‍රාහ්මණය, අසනලද යම් ගාථාවෝ මට හිත පිණිස වන්නාහුද, ඒ සතා රහ නම් ගාථාවන් අසමියි රජතෙම කීයේය. 
#“සුතසෝම නම් රජතුමනි, එක්වරක්ම සත්පුරුෂයන් සමග යම් සමාගමයෙක්වේද, ඒ එක්වීම ඔහු ආරක්ෂා කෙරේ. අයත්පුරුෂයන් සමග බොහෝවූද එක්වීම එසේ නොකෙරේ. 
#“සත්පුරුෂයන් සමගම එක්වන්නේය. සත්පුරුෂයන් සමගම මිත්‍ර සන්ථවය කරන්නේය. බුද්ධාදී සත් පුරුෂයන්ගේ සත්තිස් බොධිපාක්ෂික ධර්ම නම්වූ සද්ධර්මය දැන ශ්‍රෙෂ්ඨයෙක්වේ. ලාමකවූවෙක් නොවන්නේය. 
#“ඉතා විසිතුරු කරණලද රජුන්ට නැගීමට සුදුසුවූ රථයෝ ඒකාන්තයෙන් දිරත්. තවද මේ ශරීරයද ජරාවට පැමිණේ සත්පුරුෂයන්ගේ ධර්මය වනාහි ජරාවට නො පැමිණේ. බුද්ධාදී සත්පුරුෂයෝ ඒකාන්තයෙන් උතුම්වූ නිවන ප්‍රකාශකෙරෙත්. 
#“මහරජ, අහසද දුරවේ. පොළොවද දුරවේ. සමුද්‍රයා ගේ ඒ පරතෙරද දුරවේයයි කීහ සත්පුරුෂයන්ගේ ධර්මයන් අසත්පුරුෂයන්ගේ ධර්මයද ඒකාන්තයෙන් ඊටවඩා ඉතාදුරයයි කියත්යයි” කීයේය. 
#“එම්බා බ්‍රාහ්මණය, මේ ගාථාවෝ දහසක් වටින්නාහු වෙත්. මේ ගාථාවෝ සියයකට සුදුසු නොවෙත්. එහෙයින් නුඹ සාරදහසක් වහා ගනුවයි” සුතසෝම රජතෙම කීයේය. 
#“එම්බා පුත්‍රවූ සුතසෝමය අසූවක් දීමට සුදුසුවූ ගාථාවෝද, අනූවක් දීමට සුදුසුවූ ගාථාවෝද, සියයක් දීමට සුදුසුවූ ගාථාවෝද ඇත්තාහුයයි තමා විසින්ම දැනගනුව, දහසක් දීමට සුදුසුවූ ගාථාවෝ නම් කොහි ඇද්දැයි” පියරජ ඇසීය. 
#“පියාණෙනි, මම තමන්ගේ ශ්‍රැතය වැඩීම කැමති වෙමි. ශාන්තවූ සත්පුරුෂයෝද භජනය කරන්නාහු නම් කැමැත්තෙමි. ගංගාවලින් තෘප්තියට නොපැමිණෙන්නාවූ මහාසාගරය මෙන් මම සුභාසිතය ඇසීමෙන් තෘප්තියට නොපැමිණෙමි. 
#“යම්සේ ගින්න තෘණ හා කාෂ්ට දවමින් තෘප්තියට නොපැමිණේද, සාගරය හෝ ගංගා ජලයෙන් තෘප්තියට නොපැමිණේද, රාජශ්‍රෙෂ්ඨය, මෙපරිද්දෙන්ම ඒ පණ්ඩිතයෝ සුභාසිතයෙන් අසා තෘප්තියට නොපැමිණෙත්. 
#“ජනාධිපතිය, යම් කලෙක්හි මම ස්වකීය දාසයෙකු ගේ අර්ථවත්වූ ගාථාවක් අසම්ද, එයම සකස්කොට අසමි පියාණෙනි, ධර්මයන්හි මාගේ තෘප්තියක් නැත්තේයයි” සුතසෝම රජතෙම කීයේය. 
#“පියාණෙනි, ධනය සහිතවූ බලවාහන සහිතවූ ආභරණ සහිතවූ සියලු කැමැති සම්පත් ඇත්තාවූ ඔබගේ මේ රාජ්‍යය බාරගනුව. කුමකට කාම සම්පත් හේතුකොට ගෙණ මට පරිභව කරන්නෙහිද? මම පෝරිසාදයා වෙතට යමියි” කීයේය. 
#“එම්බා පුත්‍රය, ඇතරුවෝද, රථසේනාවෝද, පාබල සෙනගද, අශ්වාරෝහකයෝද යම් ධනුර්ධරයෝ වෙත්නම් ඔව්හුද යන මේ සියල්ලෝම තමන්ගේ ආරක්ෂාව පිණිසවෙත්. එහෙයින් සේනාව යොදවමු. සතුරා නසමුයි” පියරජතෙම කීයේය. 
#“යම්හෙයකින් ජීවත්වූ මා අල්වාගෙණ හැරදැමීද එහෙයින් පෝරිසාදතෙම ඉතා දුෂ්කරවූවක් කෙළේය. මහරජ, ඒ එබඳු පළමු උපකාරය සිහිකරන්නාවූ මම ඔහුට කෙසේ නම් ද්‍රෝහ කෙරෙම්දැයි” සුතසෝමරජ ඇසීය. 
#හෙතෙම පියාටද, මව්ටද, වැඳ නියම්ගම් වැස්සන්ටද බලසෙනගටද අනුශාසනාකොට සත්‍ය වචන ඇත්තෝ සත්‍ය වචනය රකිමින් ඒ පෝරිසාදයා යම් තැනෙක්හිද හෙතෙම එතනට ගියේය. 
#“ස්වකීය රටෙහි රජබැව්ගි සිටියාවූ මා විසින් බ්‍රාහ්මණයෙකු සමග යම් පොරොන්දුවක්වීද, ඒ පොරොන්දුව ඒ බ්‍රාහ්මණයාටද සත්‍ය වචනය රකිමින් නැවත මෙහි ආවෙමි. එම්බා පොරිසාදය, මා මරා දේවතාවාට යාගය හෝ කරව. මාගේ මස් හෝ අනුභව කරවයි” සුතසෝම රජතෙම කීයේය. 
#“ඔබ කෑම මට පසුවද හැකිය. මේ සෑයද තවම දුම් සහිතය දුම් නැතිවූ කල්හි පිසන ලද්ද, මනාව පැසුනේවේ ඒතාක් මම සතාරහ නම් ගාථාවන් අසමියි” පෝරිසාදයා කීයේය. 
#“එම්බා පෝරිසාදය, නුඹ අධාර්මිකවූ මිනී මස් කන්නෙක් වෙහිය. උදර පෝෂණය හේතුකොටගෙණ රාජ්‍යයෙන්ද ගිලිහුනෙහිය මේ ගාථාවෝද නවලෝකොත්තර ධර්මයයි කියත්. ධර්මයද අධර්මයද කොතැන්හි සම වේද, 
#“රෞද්‍රවූ නිතර ලේ වැකුණු අත් ඇති අධාර්මිකවූ නුඹගේ සත්‍යයක් නැත ධර්මයෙක් කොයින්ද, මේ ධර්මය ඇසීමෙන් කුමක් කරන්නෙහිදැයි” සුතසෝම රජ ඇසීය. 
#“යමෙක් මාංශය හේතුකොට ගෙණ මුව දඩයමෙහි හැසිරෙන්නේද, යමෙක් හෝ තමන් හේතුකොට ගෙණ පුරුෂයෙකු නසන්නේද, ඒ දෙදෙනම පරලොව සමාන වෙත්. කුමක් හෙයින් ඔබ මා අධාර්මිකයෙකු යයි කියන්නෙහි” දැයි පෝරිසාදයා ඇසීය. 
#“ක්ෂත්‍රිය ධර්මය දන්නාවූ ක්ෂත්‍රියයා විසින් ඇතුන් ආදී පස් දෙනෙකුගේ මස් කෑ යුතුවෙත්. නොහොත් නිය පසක් ඇත්තාවූ සතුන් පස්දෙනෙක් කෑ යුතුය මහරජ නුඹ නොකෑයුතු මිනීමස් කෑයෙහිය. එහෙයින් නුඹ අධාර්මිකයෙක් වෙහියයි සුතසෝම රජ කීයේය. 
#“කාම සම්පත් කැමතිවන්නාවූ රජතුමනි, නුඹ පෝරිසාදයාවූ මා අතින් මිදී ස්වකීය භවනයට ගොස් සතුරා අතට නැවත ආයෙහිය. එබැවින් මහරජ, ඔබ ක්ෂත්‍රිය ධර්ම නම්වූ නීති ශාස්ත්‍රයෙහි දක්ෂයෙක් නොවෙහියයි” පෝරිසාදයා කීයේය. 
#“එම්බා පෝරිසාදය, යම් කෙනෙක් ක්ෂත්‍රිය ධර්මයෙහි දක්ෂ වෙද්ද, ඔහු බොහෝසෙයින් නිරිසත්තු වෙත්. එහෙයින් මම ක්ෂත්‍රිය ධර්මය හැරදමා සත්‍ය වචනය රකිමින් නැවත මෙහි ආයෙමි. මා මරා යාගය හෝ කරව, මාංශය හෝ අනුභව කරවයි සුතසෝම රජ කීයේය. 
#“යහළු සුතසෝම රජ, වාසයට සුදුසු ප්‍රාසාදද පෘථිවියද ගවයන් හා අශ්වයන්ද කාම වස්තුවූ ස්ත්‍රීන්ද කශී සලු හා රන්වන් සඳුන්ද යන සියල්ල එහිදී ඔබ ස්වාමිභාවයෙන් ලබන්නෙහිය. මේ සත්‍යයෙන් කුමන ආනිශංසයක් දක්නෙහිදැයි” පෝරිසාද ඇසීය. 
#“පෘථිවියෙහි මේ යම්කිසි රසයෝ වෙද්ද, ඒ රස අතුරෙන් සත්‍යය ඉතා මිහිරි රසය වේ. යම් හෙයකින් සත්‍යයෙහි පිහිටියාවූ ශ්‍රමණ බ්‍රාහ්මණයෝ ජාති මරණයයි කියන ලද සංසාරයාගේ පරතෙරට පැමිණෙද්ද, එහෙයිනැයි” සුතසෝම රජ කීයේය 
#“කාම සම්පත් කැමති වන්නාවූ මහරජ, පෝරිසාද නම් මා අතින් මිදුනාවූ නුඹ ස්වකීය භවනයට ගොස් නැවත සතුරා අතට ආයෙහිය. ජනාධිපතිය, සත්‍යවාදීවූ නුඹ නොසැඟවුනු සිත් ඇත්තේම වෙහිය. නුඹට මරණ භයක් නැත්තේයයි” සිතමියි පෝරිසාද කීයේය. 
#“එම්බා පෝරිසාදය, අනෙකප්‍රකාරවූ කුශල ධර්මයෝ මා විසින් කරණ ලද්දාහ. ප්‍රශස්තවූ මහත්වූ දානාදී යම් යාග කෙනෙක් වෙත්නම් ඔව්හුද පවත්වන ලද්දාහ. පරලොවට යන්නාවූ මාර්ගය පිරිසිදු කරණලදී. ධර්මයෙහි පිහිටියාවූ කවර නම් මා වැන්නෙක් මරණයට බිය වන්නේද? 
#“අනේකප්‍රකාරවූ යහපත් කටයුතු මා විසින් කරණ ලද්දාහ. පණ්ඩිතයන් විසින් පසස්නා ලද්දාවූ මහත්වූ දානාදී යම් යාගයෝ වෙත්නම් ඔව්හුද මා විසින් පවත්වන ලද්දාහ. එහෙයින් පසුතැවීමක් නැතිව මම පරලොවට යන්නෙමි. පෝරිසාදය, මා මරා යාගය කරව, මා හෝ අනුභව කරව, 
#“පියාද මවද යන දෙදෙනා මා විසින් උපස්ථාන කරණ ලදහ. මා විසින් දැහැමින් රාජ්‍යය අනුශාසනා කරණ ලදී. එහෙයින් පරලොවට යන මාර්ගය මා විසින් පිරිසිදු කරණ ලදී ධර්මයෙහි පිහිටියාවූ මාවැනි කවරෙක් නම් මරණයට බිය වන්නේද? 
#“පියාද මවද යන දෙදෙනා මා විසින් උපස්ථාන කරණලදහ. මා විසින් දැහැමින් රාජ්‍යය අනුශාසනා කරණලදී. එහෙයින් පසුතැවිල්ලක් නැතිව පරලොවට යන්නෙමි. පෝරිසාදය, මා මරා යාගය හෝ කරව, අනුභවය හෝ කරව, 
#“නෑයන් කෙරෙහිද මිත්‍රයන් කෙරෙහිද කටයුතු මා විසින් කරණ ලද්දාහ. මා විසින් දැහැමින් රාජ්‍යය අනුශාසණා කරණලදී. පරලොවට යන මාර්ගය පිරිසිදු කරණ ලදී. එහෙයින් ධර්මයෙහි පිහිටියාවූ මාවැනි කවරෙක් නම් මරණයට බිය වන්නේද? 
#“නෑයන් කෙරෙහිද මිතුරන් කෙරෙහිද කටයුතු දෑ මා විසින් කරණලද්දාහ. මා විසින් දැහැමින් රාජ්‍යය අනුශාසනා කරණලදී. එහෙයින් පසුතැවීමක් නැතිව මම පරලොවට යන්නෙමි. පෝරිසාදය, මා මරා යාගය හෝ කරව, අනුභව කිරීම හෝ කරව, 
#“නොයෙක් ආකාරයෙන් බොහෝදෙනාට මා විසින් දානය දෙනලදී. ශ්‍රමණයෝද බ්‍රාහ්මණයෝද සන්තර්පනය කරණ ලදහ. පරලොවට යන්නාවූ මාර්ගය පිරිසිදු කරණලදී. එහෙයින් ධර්මයෙහි පිහිටියාවූ මාවැනි කවරෙක් නම් මරණයට බිය වන්නේද? 
#“නොයෙක් ආකාරයෙන් බොහෝදෙනාට මා විසින් දානය දෙන ලදී. ශ්‍රමණයෝද බ්‍රාහ්මණයෝද සතුටු කරණ ලදහ. පසුතැවීමක් නැතිව පරලොවට යන්නෙමි. පෝරිසාදය, මා මරා යාගය හෝ කරව, මස් කෑම හෝ කරවයි” සුතසෝම රජතෙම කීයේය. 
#“යමෙක් ඔබ වැනි සත්‍යවාදියෙකු අනුභව කරන්නේ නම් ඒ පුරුෂතෙම සත්වයන්ට හලාහළ විෂවූ උග්‍ර තේජස් ඇත්තාවූ එහෙයින්ම දිළිසෙන්නාවූ සර්පයෙකු ග්‍රීවයෙන් අල්වාගන්නේය. ඔහුගේ මුදුනද සත් කඩක්ව පැලෙන්නේ යයි” පෝරිසාද කීයේය. 
#“යහළු සුතසෝම රජ, මනුෂ්‍යයෝ ධර්මය අසා යහපතද අයහපතද දැනගනිත්. ඒ ගාථාවන් අසා මාගේද කුශල ධර්මයෙහි සිත ඇලේනම් ඉතා යෙහෙකැයිද” කීයේය. 
#“සුතසෝම නම් රජ, එක වරක්ම සත්පුරුෂයන් සමග සමාගමය වේද ඒ එක්වීම ඔහු ආරක්ෂා කෙරේ. අසත්පුරුෂයන් සමග බොහෝසෙයින් කරණලද සංගමයද එසේ නොකෙරේ. 
#“සත්පුරුෂයන් සමගම එක්ව වාසය කරන්නේය. සත්පුරුෂයන් සමග මිත්‍ර සන්ථවය කරන්නේය. බුද්ධාදී සත්පුරුෂයන්ගේ සත්තිස් බෝධිපාක්ෂික ධර්මය දැන ශ්‍රෙෂ්ඨයෙක් වන්නේය. ලාමකවූවෙක් නොවන්නේය. 
#“ඒකාන්තයෙන් ඉතා විසිතුරු කරණලද රජුන්ට නැගීමට සුදුසුවූ රථයෝද දිරත්. තවද මේ ශරීරයද ජරාවට පැමිණේ. සත්පුරුෂයන්ගේ ධර්මය වනාහි ජරාවට නොපැමිණේ. සත්පුරුෂයෝ ඒකාන්තයෙන් උතුම්වූ ධර්මය ප්‍රකාශ කෙරෙත්. 
#“අහසද දුරවේ. පොළොවද දුරවේ. සමුද්‍රයාගේ ඒ පරතෙරද දුරවේමයයි කීහ. මහරජ, සත්පුරුෂයන්ගේ ධර්මයද අසත්පුරුෂයන්ගේ ධර්මයද ඊටත් වඩා ඒකාන්තයෙන් ඉතා දුරමය කියත් යයි” කීයේය. 
#“මහරජ, ඔබගේ මනාකොට කියන ලද්දාවූ යහපත් වචන වලින් යුක්තවූ අර්ථවත්වූ මේ ගාථාවන් අසා හටගත් සන්තෝෂ ඇති සතුටුවූ මනා සිත් ඇති ප්‍රීතිමත්වූ මම, යහළුව, ඔබට වරසතරක්දෙමියි” පෝරිසාද කීයේය. 
#“එම්බා ලාමක ස්වභාව ඇත්ත, යම්බඳුවූ නුඹ තමන්ගේ මරණය නොදන්නෙහිද, තමන්ට හිතවූද අහිතවූද දෙය නොදන්නෙහිද අපායට යන්නාවූ කර්මයද ස්වර්ගයට යන්නාවූ කර්මයද නොදන්නෙහිද, මිනීමස් රශයෙහි ගිජුවූයේ දුශ්චරිතයෙහි ඇතුළත්වූයේ නුඹ කිනම් වරයක් දෙන්නෙහිද? 
#“මමද තට වරයක් දෙවයි කියන්නෙමි තෝද වරයක්දී ආපසු එය ගන්නේය. තමන් විසින් දැක්කහැකිවූ විරුද්ධවාදියක්වූ මේ කලහයට කවර නම් නුවණැත්තෙක් දැනගෙණ පැමිණෙන්නේදැයි” සුතසෝමරජ ඇසීය. 
#“යම්වරයක්දී ආපසුගන්නේ නම් සත්වතෙම ඒ වරය දෙන්ට සුදුසු නොවෙයි. යහළුව, නොපසුබටව වරය ගණු. ප්‍රාණය හැර දමාද එය දෙන්නෙම්මයයි” පෝරිසාද කීයේය. 
#“ආචාරයෙන් ආර්‍ය්‍යවූවෙකුට එබඳු ආර්‍ය්‍යයෙකු හා මිත්‍රධර්මය ගැලපේ. ප්‍රඥා ඇත්තෙකුට ඤාණවන්තයෙකු හා මිත්‍රකම ගැලපේ. අව්රුදු සියයක් නිරෝගවූ ඔබ දක්නෙමි යන වරයන්ගෙන් මේ පළමුවෙනි වරය ඉල්වමියි” සුතසෝම රජ කීයේය. 
#“ආචාරයෙන් ආර්‍ය්‍යවූවෙකුගේ එබඳු ආර්‍ය්‍යයෙකු හා මිත්‍ර ධර්මය සුදුසුවේ. ප්‍රඥා ඇත්තෙකුගේ ප්‍රඥා ඇත්තෙකු හා මිත්‍ර ධර්මය සුදුසුවේ. අව්රුදු සියයක් නිරෝගවූ මා දක්නෙහිය යන වරයන්ගෙන් මේ පළමුවෙනි වරය දෙමියි” පෝරිසාද කීයේය. 
#“මෙහි මස්තකයෙහි අභිෂෙක කරණලද්දාවූ භූමි පාලයයි කරණලද නම් ඇති යම් ක්ෂත්‍රිය කෙනෙක් වෙද්ද, එබඳු රජුන් අනුභව නොකරවයි වරයන්ගෙන් මේ දෙවෙනි වරය ඉල්වමියි” සුතසෝම රජ කීයේය. 
#“මෙහි මුදුනෙහි අභිෂෙක කරණලද්දාවූ භූමි පාලයයි කරණලද නම් ඇත්තාවූ යම් ක්ෂත්‍රිය කෙනෙක් වෙද්ද, එබඳු රජුන් අනුභව නොකරමි, යන මේ දෙවෙනි වරය දෙමියි” පෝරිසාද කීයේය. 
#“ඔබ විසින් ගන්නාලද්දාවූ අතුල්තලවලින් අව්නන ලද්දාවූ කඳුළු පිරුණු මුහුණු ඇතිව හඬන්නාවූ සියයකට වැඩි රජදරුවෝ මෙහි වෙත්. ඒ රජදරුවන් ස්වකීය රාජ්‍යයෙහි පිළියෙළ කරව, යන මේ තුන්වෙනි වරය ඉල්වමියි” සුතසෝම රජ කීයේය. 
#“මා විසින් ගන්නාලද්දාවූ අතුල්තලවලින් අව්නන ලද්දාවූ කඳුළු පිරුණු මුහුණු ඇතිව හඬන්නාවූ සියයකට අධික රජදරුවෝ මෙහි වෙත්. ඔවුන් ස්වකීය රාජ්‍යය හා පිළියෙල කරමි යන මේ තුන්වෙනිවරය දෙමියි” පෝරිසාද කීයේය. 
#“එම්බා පෝරිසාද රජ, ඔබ විසින් රාජ්‍යය සිදුරු කරණලදී. භයින් කම්පාකරණලදී. බොහෝ මිනිස්සු සැඟවීම පිණිස ලෙන්වලට ඇතුල්වූහ. මිනීමස්කෑම හැර දමවයි මේ සතරවෙනි වරය ඉල්වමියි” සුතසෝමරජ කීයේය. 
#“යහළු සුතසෝම රජ, ඒකාන්තයෙන්ම ඒ ආහාරය මට මනාපවේ. මේ හේතුකොට ගෙණම වනයට වැදුනෙමියි ඒ මම කෙසේනම් මෙයින් වලකින්නෙම්ද? වරයන්ගෙන් සතරවෙනි කොට අනික් වරයක් ඉල්වවයි” පෝරිසාද කීයේය. 
#“මහරජ, තා වැන්නෙක් ඒකාන්තයෙන් මෙය මට ප්‍රිය යයී ආත්මය හැරදමා ප්‍රියවස්තූන් සේවනය නොකෙරේද, මිනිසාට වනාහි අන්‍යවූ ප්‍රිය වස්තුවට වඩා ආත්මයම උතුම්වේ. රැස්කරණලද අර්ථ ඇත්තහු විසින් පසුවද ප්‍රියවූවස්තු ලැබිය හැකිවෙත්යයි” සුතසෝම රජ කීයේය. 
#“යහළු සුතසෝම නම් රජ, මිනීමස මට ප්‍රියයයි ඔබද දන්නෙහිය. එය වළක්වන්ට නොහැක්කෙමි. ඔබ අන් වරයක් ගණුවයි” පෝරිසාද කීයේය. 
#“යහළු පෝරිසාද රජ, යමෙක් මෙය මට ප්‍රියයයි ප්‍රියවූවක් අනුව කැමතිවන්නේ ආත්මය හැරදමා ප්‍රිය වස්තූන් සේවනය කෙරේද, හෙතෙම විෂ මිශ්‍රවූ සුරා බඳුනක් සුරාවෙහි ලොල්වූවෙකුමෙන් ඒ කර්මයෙන්ම පරලොව දුක් ඇත්තෙක් වේ. 
#“යහළු පෝරිසාදය, මේ ලෝකයෙහි යමෙක් වනාහි නුවණින් සළකා අධර්මයෙන් යුත් ප්‍රිය වස්තූන් හැර දුකසේ නමුත් ආර්‍ය්‍යධර්මය සේවනය කෙරේද හෙතෙම දුක් ඇත්තේම ඖෂධ පානයකොට මෙන් ඒ කර්මයෙන්ම පරලොව සුව ඇත්තෙක්වේයයි” සුතසෝම රජ කීයේය. 
#“යහළු සුතසෝම රජ මම පියාද මව්ද මන වඩන්නාවූ පඤ්චකාම සම්පත්ද හැරදමා මේ මිනීමස හේතු කොට ගෙණ වනයට වැදුනේවෙමි. කුමකැයි මම ඔබට ඒවරය දෙම්දැයි” පෝරිසාද ඇසීය. 
#“යහළු පෝරිසාදය, පණ්ඩිතයෝ එකක් කියා නැවත එය වලහමින් දෙගුණකොට වචනය නොකියත්. සත්පුරුෂයෝ සත්‍යවූ ප්‍රතිඥා ඇත්තෝම වෙත්. යහළුව වර ඉල්වවයි මෙසේ මට කීයේය. එහෙයින් යමක් නුඹ මෙසේ කීයේද, දැන් ඔබගේ ඒ කීම සංසන්දනය නොවේයයි” සුතසෝම රජ කීයේය. 
#“යහළු සුතසෝම රජ, මිනීමස් හේතූකොට ගෙණ අපුන්‍ය ලාභයටද අයසසටද අපකීර්තියටද බොහෝවූ පාපයටද දුශ්චරිතයටද දුකටද පැමිණියෙමි. ඒවරය ඔබට කෙසේ නම් මම දෙන්නෙම්දැයි” පෝරිසාදයා ඇසීය. 
#“යහළු පෝරිසාදය, යම් වරයකුත් දී නැවත ගන්නේ නම් සත්වතෙම එබඳුවරය දෙන්ට සුදුසු නොවේ. ‘ප්‍රාණය හැරද දෙන්නෙම්මය නොපසුබටව වර ගනීවායි’ කීයෙහිය. 
#“සත්පුරුෂයෝ ප්‍රාණය හැරදමත්, ධර්මයද හැර නොදමත්. සත්පුරුෂයෝ සත්‍යවූ ප්‍රතිඥා ඇත්තාහුද වෙත්. යහපත් රාජශ්‍රෙෂ්ඨය මට වරයදී වහා නැවත නොගනුව හෙවත් වහා මට වරය දෙව, මේ සත්‍ය කාරණයෙන් සම්පාදනය වෙව 
#“යහළු පෝරිසාදය, යම් නුවණැත්තෙක් වනාහි ශරීරාවයව හේතුකොට ගෙණ ධනය හැරදමන්නේද, ජීවිතය රකිමින් ශරීරාවයවය හැරදමන්නේද, ඒ මනුෂ්‍ය තෙම ධර්මය සිහිකරමින් ශරීරාවයද ධනයද ජීවිතයද යන සියල්ලම හැරදමන්නේයයි” කීයේය. 
#“පුරුෂතෙම යමෙකුගෙන් කුශලා කුශල ධර්මය දැනගන්නේද යම් සත්පුරුෂ කෙනෙකුත් මොහුගේ සැකය දුරුකෙරෙද්ද, ඒ ගුරුවරයා වනාහි මේ පුද්ගලයාට පිහිටද උතුම් ආරක්ෂාවද වේ. නුවණැත්තේ ඒ ඇඳුරු පුද්ගලයා සමග මිත්‍රකම නොනසන්නේයයි” සුතසෝම රජ කීයේය. 
#“සුතසොම රජතුමනි, ඒකාන්තයෙන්ම ඒ මිනීමස් කෑම මට මනාපවේ. මේ හේතුකොටගෙණම මම වනයට ඇතුල්වූයෙමි. ඉදින් මේ සඳහා මගෙන් ඉල්වන්නෙහි නම් යහළුව, මේ වරයද ඔබට දෙමියි” පෝරිසාද කීයේය. 
#“යහළු සුතසොම රජ ඔබ මාගේ අනුශාසකයාද වෙහිය. මාගේ යහළුවාද වෙහිය. ඔබගේ කීමද මම කෙළෙමි. යහළුව ඔබද මගේකීම කරව, අපි දෙදෙනම ගොස් ඒ රජ දරුවන් මුදන්නෙමුයි” පෝරිසාද කීයේය. 
#“යහළු පෝරිසාදය, ඔබට මම අනුශාසකයාද වෙමි. ඔබගේ යහළුවාදවෙමි. මාගේ කීමද ඔබ කෙළෙහිය. යහළුව මමද ඔබගේ වචනය කරමි. දෙදෙනම එක්ව ගොස් ඒ රජුන් මුදමුයි” සුතසෝම රජ කීයේය. 
#“පින්වත් රජුනි, තෙපි කල්මාසපාද නම්වූ පෝරිසාදය විසින් වෙහෙසනලද්දාහු අතුල් තලවලින් අව්නන ලද්දාහු කඳුළු පිරුණු මුහුණු ඇතිව අඩන්නෝවහුය. කිසිකලෙකත් මේ රජුට ද්‍රෝහ නොකරව් මෙසේ සත්‍යවූ ප්‍රතිඥාවක් මට දෙව්යයි” සුතසෝම රජ කීයේය. 
#“පින්වත් සුතසෝම නම් රජතුමනි, තෙපි කල්මාස පාදයා විසින් පෙළෙන ලද්දෝ අතුල්තලවලින් අව්නන ලද්දෝ කඳුළු පිරුණු මුහුණු ඇතිව හඬන්නෝවෙමු. කිසි කලෙකත් අපි මේ රජුට ද්‍රොහ නොකරමු. මේ සත්‍යවූ ප්‍රතිඥාව ඔබට දෙමුයි ඒ රජවරුකීහ. 
#“යම්සේ පියා හෝ තවද මව හෝ දරුවන්ට අනුකම්පා ඇත්තෝ වැඩ කැමැත්තෝ වෙද්ද, මේ රජ තෙමේද තොපට මෙපරිද්දෙන්ම වේවා තෙපිද පුත්‍රයන්මෙන් වව්යයි” සුතසෝම රජ කීයේය. 
#“යම්සේ පියා හෝ තවද මව හෝ දරුවන්ට අනුකම්පා ඇත්තෝ වැඩ කැමැත්තෝ වෙද්ද මේ රජ තෙමේද අපට මෙපරිද්දෙන්ම වේවා, අපිද මොහුට පුත්‍රයන් මෙන් වන්නෙමුයි” ඒ රජවරු ප්‍රතිඥා දුන්හ. 
#“යහළු පෝරිසාදය, අරක්කැමියන් විසින් දුරුමිරිස් ආදියෙන් රඳනාලද මනාව කරණලද මනාකොට නිමවනලද සිව්පාසතුන් පිළිබඳවූද පක්ෂීන් පිළිබඳවූද මාංශය සහිත භෝජනය ශක්‍රතෙම සුධාභෝජනය මෙන් අනුභව කොට දැන් එය හැරදමා කෙසේනම් හුදකළාව මේ වනයෙහි සිත් අලවන්නෙහිද? 
#“රන්වන් රැසින් බබළන්නාවූ සිහින් මධ්‍ය ප්‍රදෙශ ඇති සැරසුනාවූ ඒ රාජස්ත්‍රීහු හාත්පස පිරිවරාගෙණ දෙව්ලොව දිව්‍යප්සරාවෝ සක්දෙව් රජහු මෙන් ඔබ සතුටු කළාහුය. දැන් ඔවුන් හැර කෙසේ නම් හුදකළාවූ මේ වනයෙහි සිත් අලවන්නෙහිද? 
#“රතුකොට්ට ඇති බොහෝ එළුලොම් ඇතිරි ඇති පවිත්‍රවූ සියලු ඇතිරි අතුරණලද මනාව පිළියෙළ කළාවූ යහනාව මැද සුවසේ සයනය කොට දැන් එය හැර කෙසේ නම් හුදකලාව මේ වනයෙහි ඇලෙන්නෙහිද? 
#“රාත්‍රි කාලයෙහි පානිස්සරය හෙවත් අත්තල ගැසීම්ද කුම්භථූනය හෙවත් කලපිඹීමද තවද ඒකාන්තයෙන් පවත්වනලද පුරුෂයන් නැත්තාවූ තූර්‍ය්‍ය විශෙෂය බොහෝවූ මනාකොට ගායනා කරණලද්දද මනාකොට වාදනය කරණ ලද්දද, හැරදමා දැන් කෙසේනම් හුදකලාව මේ වනයෙහි ඇලෙන්නෙහිද? 
#“උද්‍යානංගයන්ගෙන් සම්පූර්ණවූ බොහෝමල් වර්ග ඇති මිගාචිර නම් උයනින්යුත් පුරයවූ අශ්වයන්ගෙන්ද ඇතුන්ගෙන්ද රථවලින්ද යුක්තවූ ඉතා සිත්කළුවූ නගරය හැරදමා, දැන් කෙසේ නම් හුදකලාව මේ වනයෙහි ඇලෙන්නෙහිදැයි” (සුතසෝම රජ පෝරිසාද රජුට සිය නුවරට යන්ට කථා කෙළේය.) 
#“යම්සේ කරුවල පක්ෂයෙහි චන්ද්‍රතෙම දවසක් පාසා පිරිහෙන්නේමවේද, මහරජ එසේම අසත් පුරුෂයන්ගේ සමාගමය කරුවල පක්ෂයෙහි චන්ද්‍රයාට බඳුවේ. 
#“යම්සේ අධම පුරුෂයෙක්වූ රසක නම් අරක්කැමියා නිසා මම යම් කර්මයකින් දුර්ගතියට යෙම්ද එබඳු පාප කර්මය කෙළෙම්ද, (එහෙයිනි) 
#“යම්සේ ශුක්ල පක්ෂයෙහිවූ චන්ද්‍රතෙම දවසක් පාසා වැඩෙන්නේම වේද මහරජ එමෙන් සත්පුරුෂයන්ගේ සමාගමය ශුක්ල පක්ෂයෙහි චන්ද්‍රයාට බඳු උපමා ඇත්තේවේ. 
#“සුතසෝම නම් රජතුමනි, යම්සේ මම ඔබ නිසා යම් කර්මයකින් සුගතියටයෙම්ද, එබඳු කුශල කර්මය කරන්නෙම්ද එහෙයිනැයි” දැනගුනව, 
#“ජනාධිපතිය, යම්සේ ගොඩබිම වර්ෂාකළ ජලය බොහෝකල් පැවැත්මට නුසුදුසු බොහෝකල් නොතිබෙන්නක්වේද, මෙපරිද්දෙන්ම ඒකාන්තයෙන් අසත් පුරුෂයන්ගේ සමාගමය ගොඩබිම ජලය මෙන් බොහෝකල් පැවැත්මට නුසුදුසුවේ. 
#“නරවීර ශ්‍රෙෂ්ඨවූ මහරජ, යම්සේ සමුද්‍රයෙහි වර්ෂා කළ ජලය බොහෝ කල්පවත්නේවේද, මෙපරිද්දෙන්ම සත් පුරුෂයන්ගේ සමාගමය සමුද්‍රයෙහි ජලය මෙන් ඒකාන්තයෙන් බොහෝකල් පවත්නේවේ. 
#“සත්පුරුෂයන්ගේ සමාගමය ඉක්ම නොයන්නේ වේ, යම්තාක් ඒ ජීවත්ව සිටින්නේද, ඒතාක් එසේම පවතී. අසත්පුරුෂයන්ගේ සමාගමය වනාහි වහා ඉවත්වූයේ. එහෙයින් සත්පුරුෂයන්ගේ ධර්මයතෙම අසත්පුරුෂයන් ගෙන් දුරුවේයයි” කීයේය. 
#“යම්රජෙක් නොදිනියයුතු මව්පියන් දිනාද, හෙතෙම රජෙක් නොවෙයි. යමෙක් යහළුවා දිනාද, හෙතෙම යහළුවෙක් නොවේ. යම්භාර්‍ය්‍යාවක් ස්වාමියාට බිය නොවේද, ඕතොමෝ භාර්‍ය්‍යාවක් නොවේ. යම් පුත්‍රයෝ ජරාවට ගියාවූ මව්පියන් පෝෂණය නොකෙරෙද්ද, ඔව්හු පුත්‍රයෝ නම් නොවෙත්. 
#“යම් සභාවෙක්හි පණ්ඩිතයෝ නොවෙද්ද, ඕතොමෝ සභානම් නොවේ. යම්කෙනෙක් ස්වභාව ධර්මය නොකියද්ද, ඔව්හු පණ්ඩිතයෝ නොවෙත්. රාගයද ද්වෙෂයද මෝහයද හැර ධර්මය කියන්නාහුම පණ්ඩිතයෝ නම්වෙත්. 
#“කථා නොකරන්නාහු බාලයන් හා මිශ්‍රවූවහු පණ්ඩිතයයි නොදනිත්. අමෘතපදය දෙශනාකරන්නාවූ කථා කරන්නහුම පණ්ඩිතයායයි දනිත්. 
#“පණ්ඩිත පුරුෂතෙමේ ධර්මය කියන්නේය. ධර්මය බබුළුවන්නේය. ඍෂීන්ගේ ධ්වජය අල්වා ගන්නේය. බුද්ධාදී ඍෂිවරයෝ සුභාෂිතය ධ්වජකොට ගණිත්. ධර්මය වනාහි ඍෂිවරයන්ගේ ධ්වජය වේයයි” වදාළේය. 
#
##