ඛුද්දකනිකාය
#
#
#චත්තාළීස නිපාතය. 
#තෙසකුණ ජාතකය
#“වෙස්සන්තර නම් පක්ෂිය තා විචාරමි. තට යහපතක් වේවා. රාජ්‍යය කරවනු කැමැත්තහු විසින් කවරනම් කටයුත්තක් කරණ ලද්දේ උතුම්වේදැයි රජතෙම ඇසීය. 
#“පියවූ කංස නම් බරණැස් රජතෙම බොහෝකලක් ප්‍රමාදවූයේ පෝෂ්‍ය කළාවූ පියතෙම අප්‍රමාදවූද පුත්‍රවූ මා ප්‍රශ්නයක් විචාළේයයි (වෙස්සන්තර නම් බකමූණු පක්ෂියා කීයේය.) 
#“පියරජුනි, රජතෙමේ පළමුවෙන්ම මුසාවාදයද දෙවනුව ක්‍රොධයද තුන්වෙනුව හාස්‍යයද හෙවත් ක්‍රීඩාසීලි භාවයද දුරුකරන්නේය. ඉන්පසු රාජ කෘත්‍යයන් කරවන්නේය. එය රජුන්ගේ වෘත්තයයි පුරාතනයෝ කීහු. 
#“පියාණෙනි, පෙර කරණලද්දාවූ යම් කර්මයක් නිසැකයෙන් ඔබ තැවෙන්නේද, රාගයෙන් රත්වූයේද ද්වෙෂයෙන් දූෂිතවූයේද, යම් කර්මයක් කෙළේනම් ඉන්පසු නැවත ඒ කර්මය නොකරන්නේය. 
#“මහරජ ප්‍රමාදවූ රජහුගේ රාජ්‍යයෙහි සියලු සම්පත් විනාශ වෙත්. රජහුට එය දුකයයි කියනු ලැබේ. 
#“පියාණෙනි, ශ්‍රී කාන්තාවද කාලකන්නීද යන දෙදෙනා විචාරණ ලද්දාහු මෙය කීහ. ඔවුන්ගෙන් ශ්‍රී තොමෝ උට්ඨාන වීර්‍ය්‍ය ඇති අනුන්ට ඊෂ්‍ය_ා නොකරන්නාවූ පුරුෂයා කෙරෙහි මම සිත් අලවන්නෙමියි කීවාය. 
#“මහරජ, සම්පත්ති චක්‍රය බිඳින්නාවූ කාලකන්නි තොමෝ අනුන්ට ඊෂ්‍ය_ කරන්නාවූ නපුරු සිත් ඇත්තාවූ යහපත් කර්මයන් දූෂ්‍ය කරන්නාවූ පුරුෂයා කෙරෙහි සිත් අලවයි. 
#“මහරජ, ඒ නුඹ සියල්ලන් කෙරෙහි හොඳ හිත් ඇත්තෙක් වෙව, සියල්ලන් රකින්නෙක් වෙව, කාලකන්නිය දුරුකරව. ශ්‍රී කාන්තාවට වාසස්ථාන වෙව, 
#“කශීරටට අධිපතිවූ මහරජ, ලක්ෂමී සහිතවූ ධෛර්‍ය්‍යයෙන් යුක්තවූ මහත් බවට පැමිණියාවූ පුරුෂතෙම වනාහි සතුරන්ගේ මුලද අගද සිඳියි. 
#“මහරජ, ශක්‍රතෙමේද වනාහි උට්ඨාන වීර්‍ය්‍යයෙහි ප්‍රමාද නොවේ. ඒ දෙව් රජතෙම කුශල කර්මයෙහිම ධෛර්‍ය්‍ය කොට අප්‍රමාදව උට්ඨාන වීර්‍ය්‍යයෙහි සිත උපදවයි. 
#“ගන්ධර්වයෝද බ්‍රහ්මයෝද දෙවියෝද යන මොවුහු එබඳු සක්දෙව් රජුට සමාන ජීවිකා ඇත්තෝ වෙත්. උට්ඨාන වීර්‍ය්‍ය ඇත්තාවූ ප්‍රමාද නොවන්නාවූ ඔහුට දේවතාවෝ අනුව පවතිත්. 
#“පියාණෙනි, ඒ නුඹ අප්‍රමාදව ක්‍රොධ නැතුව කටයුතු කරව, රාජකෘත්‍යයන්හි උත්සාහද කරව, අලස තැනැත්තේ සැපය නොලබයි. 
#“මහරජ, ඒ මා කී ප්‍රශ්නයෙහිම ඒ වෘත්ත පදයෝ වෙත්. මෝතොමෝ අනුශාසනාව වේ. මිත්‍රයන් සුවපත් කරන්ටද සතුරන්ට දුක් වීමටද මෙය සමර්ථවේයයි වෙස්සන්තරතෙම කීයේය. 
#“ඛත්ත නම් තැනැත්තහුට නෑවූ කුණ්ඩලිණිය මා විසින් විචාරණ ලද ප්‍රශ්නය කියන්ට හැක්කේයයි හඟින්නෙහිද, රාජ්‍යය කරවනු කැමැත්තහු විසින් කවර නම් කටයුත්තක් කරණලද්දේ උතුම්වේදැයි රජතෙම ඇසීය. 
#“පියාණෙනි, යම් පද දෙකක සියලු අර්ථ සමූහය පිහිටියේ ඒ මේ කරුණු පද දෙකක්ම වෙත්. නොලබන ලද්දහුගේ යම් ලාභයක් වේනම් එයද ලදදෙය රැකගැණීමද යන දෙකයි. 
#“පියාණෙනි, දූ කෙළියෙහි නොයෙදෙන්නාවූ කෛරාටික නොවූ සුරාසොඬ නොවූ ඔබ සතු ධනය නොනසන්නාවූ අර්ථයට දක්ෂවූ ප්‍රාඥවූ ඇමතියන් භාණ්ඩාගාරිකාදී කටයුතුවල යෙදියයුතු බව දැනගණුව. 
#“පියාණෙනි, ඔබගේ යම් ධනයකුත් වන්නේ නම්, යම් ඇමතියෙක් එය රක්නේද, රථය සංග්‍රහ කරන්නාවූ සාරථියෙකු වැනිවූ හෙතෙම ඔබගේ කටයුතුවල යෙදවීම කරව. 
#“මොනවට සංග්‍රහ කරණලද ඇතුලත්හිවූ ජනයා ඇතුව තෙමේ වස්තුව කියා තැන්පත් කිරීමද ණය දීමද කරව, අනුන් ලවා නොකරව. 
#“අය වැය දෙක තෙමේ දැනගන්නේය. කළ නොකළ දෙය තෙමෙ දැන ගන්නේය. නිග්‍රහ කටයුත්තට නිග්‍රහ කරන්නේය. උපකාර කළයුත්තාට උපකාර කරන්නේය. 
#“මහරජ, ඒ ඒ තන්හි යෙදුනාවූ අධාර්මිකවූ ඔව්හු ධනයද රටද නොනසත්වායි දනව් වැස්සන්ට තෙමේ අර්ථයෙන් අනුශාසනා කරව. 
#“වහා කටයුතු කරන්නෙක් නොවෙව, අනුන් ලවා කරවන්නෙක් හෝ නොවෙව, වහා කරණලද කටයුතු ඇති අඥානතෙමේ පසුතැවිල්ලට පැමිණේ. 
#“පියාණෙනි, ඔබගේ සිත කුශලය ඉක්මවා යන කල්හි අනුන්ගේ අකුශල කර්මයෙහි ඉතා දැඩිව කෝපයට පැමිණෙන ලදුව කටයුතු නොකරව, ක්‍රෝධයෙන් වනාහි බොහෝ සමෘද්ධවූ කුලයෝ අකුල බවට පැමිණියාහුය. 
#“පියාණෙනි, මම අධිපතිවෙමියි අනුන් අනර්ථයට නොබස්වව, ඔබගේ රාජ්‍යයෙහි ස්ත්‍රින්ටද පුරුෂයන්ටද දුක් ඉපදීමක් නොවේවා 
#“පහවූ ලොමු ඩැහැගැනුම් ඇති කැමති පරිදි හැසිරෙන්නාවූ රජුගේ රාජ්‍යයෙහි සියලු සම්පත් විනාශවෙත්. රජහුට එය දුකයයි කියනු ලැබේ. 
#“මහරජ, ඔබගේ ඒ ප්‍රශ්නයෙහිම ව්‍රත පදයෝ ඇතුළත් වෙත්. මේ මා විසින් කියන ලද්දීම අනුශාසනාව වේ. දැන් සුරාසොඬ නොවූ ධන විනාශ නොකරන්නාවූ පිං කරන්නාවූ දක්ෂයක් වෙව, සිල්වතෙක් වෙව, මහරජ, දුශ්ශීලයා වනාහි නිරයෙහි වැටෙන්නේ වේයයි කුණ්ඩලිණී කීවාය. 
#“පුත ජමබුකය, තොපගේ කෝශිය ගෝත්‍ර ඇති වෙස්සන්තර නම් සහෝදරයාද එසේම කුණ්ඩලිණී නම් සහෝදරියද රාජ ධර්මය විචාළෙමු. දැන් නුඹ බලයන්ගෙන් උතුම්වූ බලය කවරේද කියවයි. (රජතෙම ජම්බුක නම් ගිරවා ගෙන් ඇසීය.) 
#“මහරජ, මේ ලෝකයෙහි මහත්වූ අදහස් ඇති පුරුෂයා කෙරෙහි පස් වැදෑරුම්වූ බලයක්වේ. ඔවුන් අතුරෙන් කාය බලය නම් ලාමකවූ බලයයි කියනු ලැබේ. 
#“දීර්ඝායුෂ ඇත්ත සම්පත් බලයද දෙවෙනි බලයයි කියනු ලැබේ දීර්ඝායු ඇත්ත අමාත්‍ය බලයද තුන්වෙනි බලයයි කියනු ලැබේ. ඒ ජාති සම්පත්තියෙන් ඇතිවූ බලයද නිසැකයෙන් සතරවෙනි බලය වේ. 
#“යම් ඒ බල කෙනෙක් වෙද්ද, ඒ සියලු බලයන්ම පණ්ඩිතතෙම යටපත් කෙරේ. 
#“බලයන් අතුරෙන් ශ්‍රෙෂ්ඨ බලයක්වූ අග්‍රවූ ඒ ප්‍රඥා බලය උතුම්වේ. ප්‍රඥා බලයෙන් යුක්තවූ පණ්ඩිතතෙම අභිවෘද්ධියට පැමිණේ. 
#“ඉදින් මඳ නුවණැත්තේ සම්පත්තියෙන් පිරුණාවූ උතුම්වූ පෘථිවිය ලබාද මොහුගේ නොකැමැත්තෙන් හෝ බළාත්කාරකමින් හෝ අන් ප්‍රඥා ඇත්තෙක් එය පිළිපදියි. 
#“කශීරටට අධිපතිය, ඉදින් විශිෂ්ට ජාති ඇත්තේද ක්ෂත්‍රිය තෙම රාජ්‍යය ලැබ සිටියේ නමුත් දුෂ්ප්‍රාඥවූයේ නම් සියලු රාජ්‍යය සමගම ජීවත් නොවේ. 
#“ප්‍රඥාව අසන ලද දෙය විඳින්නිවේ. ප්‍රඥාතොමෝ කීර්ති ඝෝෂාව හා ලාභසත්කාරය වඩන්නීවේ. ප්‍රඥාවෙන් යුක්තවූ මනුෂ්‍යතෙම මේ ලෝකයෙහි දුක්ඇතිවූ කල්හිද සැප ලබයි. 
#“ප්‍රඥාවද වනාහි කිසිවෙක් ඇහුම්කන් නොදී බහුශ්‍රැතයෙකු කරා නොපැමිණ දැහැමි කරුණු විනිශ්චය නොකර නොලබයි. 
#“කුශල ධර්ම විභාග දන්නාවූ සුදුසු කාලයෙහි උත්සාහ කරන්නාවූ අනලස්වූ යමෙක් ඒ ඒ කාලයෙහි ඒ ඒ කටයුත්ත කෙරේද, ඒ පුද්ගලයාගේ කර්ම ඵලය සමෘද්ධවේ. 
#“ලාභාදීන්ට උත්පත්තිස්ථානවූ සිල් ඇත්තාවූ දුශ්ශීල පුද්ගලයන් සේවනය කරන්නාවූ කලකිරී කටයුතු කිරීම ඇත්තාවූ පුද්ගලයාගේ කර්මවල අර්ථය මනාකොට විපාක නොදේ. 
#“තමාකෙරෙහිද අනිත්‍ය භාවනාදී වශයෙන් යෙදුනාවූ එසේම සීලවන්ත පුද්ගලයන් සේවනය කරන්නාවූ නොකලකිරී කටයුතු කරන්නාවූ පුද්ගලයාගේ අර්ථයතෙම මනාකොට විපාකදේ. 
#“යෙදියයුතු කරුණෙහි යෙදීම නම්වූ ප්‍රඥාවද රැස් කරණලද ධනය රක්ෂා කරන්නාවූ ප්‍රඥාවද යන දෙකද පළමු ප්‍රඥාවන්ද පියාණෙනි, නුඹසේවනය කරව, නිකරුනේ ධනය නොනසව, නුසුදුසු කටයුතු කිරීමෙන්ද නුවණ නැති පුද්ගලතෙම හුනගසින් කළ ගෙයක් දිරා වැටෙන්නාක් මෙන් ගැලේයයි ජම්බුකතෙම කීයේය. 
#“ක්ෂත්‍රියවූ මහරජ, මව්පියන් කෙරෙහි මාතෘපිතෘ උපස්ථාන නම්වූ ධර්මයෙහි හැසිරෙව, මහරජ, මෙලොව ධර්මයෙහි හැසිර මරණින් මතු ස්වර්ගයට පැමිණෙව, 
#“ක්ෂත්‍රියවූ මහරජ, අඹු දරුවන් කෙරෙහි දැහැමින් හැසිරෙව, මහරජ, මෙලොව දැහැමින් හැසිර මතු දෙව්ලොවට යව, 
#“ක්ෂත්‍රියවූ මහරජ, මිත්‍රාමාත්‍යයන් කෙරෙහි දැහැමින් හැසිරෙව, මහරජ, මෙලොව දැහැමින් හැසිර පරලොව ස්වර්ගයට යව, 
#“මහරජ, වාහණයන් කෙරෙහිද බල සෙනග කෙරෙහිද දැහැමින් හැසිරෙව, මහරජ, මෙලොව දැහැමින් හැසිර පරලොව ස්වර්ගයට යව, 
#“මහරජ, ගම්වැස්සන් කෙරෙහිද නියම් ගම්වැස්සන් කෙරෙහිද දැහැමින් හැසිරෙව, මහරජ, මෙලොව දැහැමින් හැසිර පරලොව ස්වර්ගයට යව, 
#“මහරජ, රටවැස්සන් කෙරෙහිද, දනව් වැස්සන් කෙරෙහිද, දැහැමින් හැසිරෙව, මහරජ, මෙලොව දැහැමින් හැසිර මරණින් මතු ස්වර්ගයට යව. 
#“මහරජ, මහණ බමුණන් කෙරෙහිද දැහැමින් හැසිරෙව, මහරජ, මෙලොව දැහැමින් හැසිර මරණින් මතු දෙව්ලොවට යව, 
#“ක්ෂත්‍රියවූ මහරජ, යාග පක්ෂීන් කෙරෙහිද දැහැමින් හැසිරෙව, මහරජ මෙලොව දැහැමින් හැසිර මරණින් මතු දෙව්ලොවට යව. 
#“මහරජ, කුශල ධර්මයෙහි හැසිරෙව, පුරුදුකරණලද ධර්මයතෙම සැපගෙණ දෙන්නේ වෙයි. මහරජ මෙලොව ධර්මයෙහි හැසිර පරලොව දෙව්ලොවට පැමිණෙව. 
#“මහරජ, කුශල ධර්මයෙහි හැසිරෙව. ශක්‍රයා සහිතවූ බ්‍රහ්මයා සහිතවූ දෙවියෝ මනාව පුරුදුකරණලද කුශල ධර්මයෙන් දෙව්ලොවට පැමිණියාහුය. එහෙයින් මහරජ, ධර්මයෙහි ප්‍රමාද නොවෙවයි (රජුට අවවාද කෙළේය) 
#‘ඒ ප්‍රශ්නයෙහිම ඒ ව්‍රත පදයෝ ඇතුළත් වෙත්. මෝතොමෝම අනුශාසනාවවේ. ප්‍රඥා සහිත පුද්ගලයන් සේවනය කරන්නාවූ යහපත් ගුණයෙන් යුක්තව ඒ සියල්ල තෙමේ දැනගෙණ අනුශාසනා පරිද්දෙන් පිළිපදුවයි” (නැවතද අවවාද කෙළේය.) 
#
#සරභංග ජාතකය
#“අලංකාරයෙන් සැරසුනා වූ පැළඳි කුණ්ඩලාභරණ ඇත්තාවූ හඳනාලද මනා වස්ත්‍ර ඇත්තාවූ වෛදූර්‍ය්‍ය මැණික්වලින්ද මුතුවලින්ද සැරසූමිට ඇති කඩුවලින් යුක්තවූ රථෙශ්වරවූ ඔබ මෙහි සිටින්නහුය. ඒ ඔබ කවරහුද, මනුෂ්‍ය ලෝකයෙහි ඔබ කෙසේනම් හඳුනත්දැයි (අනුශිෂ්‍ය නම් තාපසතෙම ඇසූයේය.) 
#“මම අට්ඨක නම් වෙමි. මෙතෙම වනාහි භීමරථ නම් වේ. ප්‍රකටවූ මෙතෙම වනාහි කාලිංග රාජ නම්වේ. ස්වාමීනි, අපි මනාව සංයමවූ ඍෂීන් දැකීම පිණිස මෙහි පැමිණියෙමු. සරභංග ශාස්තෘවරයාගෙන් ප්‍රශ්න අසන්ට ආයෙමුයි (ඒ රජවරු කීහ.) 
#“අන්තරීක්ෂ නම්වූ අහසෙහි පසළොස්වක්හි අහස් මැදට පැමිණි චන්ද්‍රයා මෙන් සිටින්නෙහිය. මහත් ආනුභාව ඇති යක්ෂය, ඔබ විචාරමි. මනුෂ්‍ය ලෝකයෙහි ඔබ කෙසේ හඳුනත්දැයි (තාපසතෙම ඇසීය.) 
#“දෙවියන් අතර සුජම්පතීයයි යමෙකුට කියද්ද, මනුෂ්‍ය ලෝකයෙහි මඝවන්තුයයි ඔහුට කියත්. ඒ සක්දෙව් රජවූ මම මනා සංයම ඇත්තාවූ ඍෂින් දැකීම පිණිස අද මෙතනට පැමිණියේ වෙමියි ශක්‍රතෙම කීයේය. 
#“ස්වාමීනි, දුරසිට අප විසින් මහත් ආනුභාව ඇත්තාවූ ඍද්ධිගුණ වලින් යුක්තවූ ඍෂිවරු රැස්වූවාහුයයි අසන ලද්දාහ. ස්වාමීනි, මේ මනුෂ්‍ය ලෝකයෙහි මනුෂ්‍යයන් අතර ශ්‍රෙෂ්ඨවූ යම් තාපස කෙනෙක් වෙද්ද, ප්‍රසන්න සිත් ඇත්තෙම් ඒ තාපසවරුන් වඳිමියි (ශක්‍රතෙම කීයේය.) 
#“දහසක් නුවණැස් ඇති දිව්‍යරාජය, පැවිදිවූ බොහෝ කල් ඇති තාපසවරුන්ගේ ශරීරයෙන් පිටවූ ගන්ධය සුළඟින් හමායයි. එබැවින් මෙතැනින් ඉවත්වෙව, දිව්‍යරාජය, ඍෂීන් ගේ ගන්ධය, අපවිත්‍රවේයයි තාපසතෙම කීයේය. 
#“ස්වාමීනි, පැවිදිව බොහෝකල්වූ තාපස වරුන්ගේ කයින් ගිලිහුණු ගන්ධය සුලඟින් හමායේවා. මනා සුවඳ ඇත්තාවූ විසිතුරු මවක් මෙන්ද මල්මාලාවක් මෙන්ද අපි මේ ගන්ධය කැමැත්තෙමු. මේ ගන්ධයෙහි දෙවියෝ පිළිකුල් සංඥා ඇත්තෝ නොවෙත්යයි ශක්‍රතෙම කීයේය. 
#“පළමුව දානය දුන් බැවින් පුරින්දද නම්වූ භූතයන් අතර ජ්‍යෙෂ්ඨ බැවින් භූතපති නම්වූ පිරිවර සම්පත් ඇති හෙයින් යශස්සී නම්වූ දෙවියන්ට අධිපතිහෙයින් දේවානමින්ද නම්වූ පෙර ජාති වශයෙන් මඝ නම් ඇත්තාවූ සුජාතා නම් අසුර කන්‍යාවගේ ස්වාමි බැවින් සුජම්පතී නම්වූ දෙවියන්ගේ සිත් අලවන බැවින් දේවරාජ නම්වූ අසුර සමූහයා මඩින්නාවූ ඒ ශක්‍රතෙම ප්‍රශ්න අසන්ට අවකාශ බලාපොරොත්තු වෙමුයි 
#“මෙහි උන්නාවූ මේ පණ්ඩිතයන් අතුරෙන් කවරෙක් නම් රජවරු තුන්දෙනාගේද සක් දෙව් රජහුගේද සියුම්වූ ප්‍රශ්න අසනලද්දේ ප්‍රකාශ කරන්නේදැයි (අනුශිෂ්‍ය නම් තාපසතෙම ඇසීය.) 
#“යශ පිරිවර ඇත්තාවූ උපන් කාලයෙහි පටන් මෙවුන් දමින් වැළකුණාවූ රජහුගේ ආචාර්‍ය්‍ය පුරෝහිත බ්‍රාහ්මණයාගේ පුත්‍රවූ මනා හික්මුණු ස්වභාව ඇති ශරභංග නම් මේ යම් ඍෂීවරයෙක්වේද, හෙතෙම ඔවුන්ගේ ප්‍රශ්න විසඳන්නේයයි (ඍෂි සමූහයා කීයේය.) 
#“කොණ්ඩඤ්ඤ ගොත්‍ර ඇති ඍෂීන්වහන්ස, ප්‍රශ්න විසඳනු මැනව. යහපත් ස්වභාව ඇත්තාවූ ඍෂීහු ඔබට යාඥා කරත්. කොණ්ඩඤ්ඤතුමනි, මේ ප්‍රශ්න විසඳීමෙහිවූ බර නුවණින් වැඩසිටියහුට පැමිණෙයි යන යමක් වේද මෙතෙම මිනිසුන් අතර ස්වභාව ධර්මයවේයයි (අනුශිෂ්‍යතෙම කීයේය. )
#“පින්වත්නි, කරණලද අවකාශ ඇත්තෝ යම්කිසි ප්‍රශ්නයක් සිතින් කැමතිවනලද නම් එය විචාරත්වා. මම වනාහි මෙලොවද තෙමේ නුවණින් දැන තොපට ඒ ඒ ප්‍රශ්නය කියන්නෙමියි (සරභංග තාපසතෙම කීයේය. 
#“ඉක්බිති අර්ථ දක්නාසුළුවූ පෙරටුව දන් දුන්හෙයින් පුරින්දදවූ මඝවන්තු නම් ශක්‍රතෙම යමක් සිතින් කැමතිවන ලද්දේවීද, ඒ පළමුවන ප්‍රශ්නය විචාළේය. 
#“කොණ්ඩඤ්ඤ ගොත්‍ර ඇත්තාවූ ඍෂින්වහන්ස, කුමක් විනාශකොට කිසිකලෙකත් ශොක නොකෙරේද, කවරක්හුගේ දුරුකිරීම ඍෂීහු වර්ණනා කෙරෙද්ද, මේ ලෝකයෙහි කවරක්හු කියනලද ඵරුෂවචනය ඉවසන්නේද, යන මේ කරුණු තුන මට කියවයි (ශක්‍රතෙම ප්‍රශ්න ඇසීය.) 
#“ක්‍රොධය නසා කිසිකලෙකත් ශොක නොකරයි. අකෘතඥභාවයයි කියනලද ගුණමකුබව දුරුකිරීම ඍෂිහු වර්ණනා කරත්. සියල්ලන්ගේම කියනලද ඵරුෂවචනය ඉවසන්නේය. මේ ඉවසීම උතුම්යයි සත්පුරුෂයෝ කියත් යයි කීයේය. 
#“කොණ්ඩඤ්ඤ තුමනි, සමානවූවහුගේද ඉතා ශ්‍රෙෂ්ඨවූවහුගේද, යන දෙදෙනාගේ වචනය ඉවසන්ට හැකි වේ. කෙසේ නම් හීනයාගේ වචනය ඉවසන්නේද, මෙ කාරණය මට කියව. 
#“භයින් වනාහි ශ්‍රෙෂ්ඨයාගේ වචනය ඉවසන්නේය. කරණොත්තරිය කරණය හේතුකොටගෙණ සමාණවූවහුගේ වචනය ඉවසන්නේය. මේ ලෝකයෙහි යමෙක්තෙම හීනයා ගේ වචනය ඉවසන්නේද, මේ ඉවසීම උතුම්යයි සත්පුරුෂයෝ කියත්යයි කීයේය. 
#“සතර ඉරියව්වෙන් වැසුනු ස්වභාව ඇත්තහු ශ්‍රෙෂ්ඨයයිද සමානයයිද නොහොත් හීනයයිද කෙසේ නම් දැනගන්නේද, ලාමක පුද්ගලයන්ගේ ස්වරූපයෙන් උතුම්ගුණ ඇති සත්පුරුෂයෝ හැසිරෙත්. එහෙයින්ම සියල්ලන්ගේ වචනය ඉවසන්නේයයි කීමු. 
#‘ඉවසීම ඇත්තාවූ සත්පුරුෂතෙම යම් අර්ථයක් ලබන්නේද, යුද කරන්නාවූ රජුන් සහිත මහත්වූද සේනාව මෙබඳු අර්ථයක් නොලබන්නේය. ඉවසීමේ බලයෙන් වෛරයෝ සන්සිඳෙත්යයි කීයේය. 
#“නුඹවහන්සේගේ සුභාෂිතය අනුමෝදන්ව අන් ප්‍රශ්නයක් ඔබ විචාරමි. එබැවින් එය කියනු මැනව, දණ්ඩකී නම් රජද, නාලිකීර නම් රජද, අර්ජුන නම් රජද කලාබුනම් රජද යන මොව්හු යම්සේ වූවාහුද, ඍෂීන්ට වෙහෙස කළාවූ ඔව්හු කොතැනක උපන්නාහුද, අතිශයින් කරණලද පාපකර්ම ඇත්තාවූ ඔවුන්ගේ පරලොව ගමන කියනු මැනවයි ශක්‍රයා කීයේය. 
#“දණ්ඩකී නම් රජතෙම කිසවච්ඡ නම් තාපසයාට අවමන්කොට පිරිවර ජනයා සහිතව රට සහිතව සිඳිනලද මුල් ඇත්තේ හුණුඅළු නරකයෙහි පැසේ. ඔහුගේ ශරීරයෙහි ගිණිඅඟුරු වැටෙත්. 
#“යමෙක්තෙම සමිතපාපීවූ දූෂ්‍ය නොකළයුතුවූ බණ කියන්නාවූ සංයම ඇත්තාවූ තාපස ප්‍රව්‍රජිතයන් වෙහෙසුයේද, ඒ නාලිකීර රජහු පරලොව ශුනඛයෝ එක්ව සලමින් කඩකඩා කත්. 
#“තවද අර්ජුන නම් රජතෙම ඉවසීම ඇති බොහෝ කල් රක්නාලද බඹසර ඇති ගෞතම ගෝත්‍රයෙහිවූ අංගීරස නම් වූ තාපසයන්ට හිංසාකොට සත්තිශූල නම් නරකයෙහි හිස් යටිකුරුව උඩුකුරුවූ පා ඇත්තේ වැටුනේ වෙයි. 
#“යම් රජෙක් ක්ෂාන්තිය කියන්නාවූ සමිතපාපීවූ දූෂ්‍යනොකටයුතුවූ තාපසයා කඩ කඩ වශයෙන් සින්දේද, කළාබු නම් ඒ රජතෙම භයානකවූ කටුකවූ මහත් දුක් ඇත්තාවූ අවීචියෙහි ඉපිද පැසේ. 
#“ශක්‍ර දිව්‍ය රාජය, නුවණ ඇත්තේ මේ නරකයන්ද මෙයින් අන්‍යවූ ඉතා ලාමකවූ නරකයන්ද අසා දැන මෙහි මහණ බමුණන් කෙරෙහි දැහැමින් හැසිරෙන්නේය. මෙසේ කරන්නාවූ පුද්ගලතෙම දෙව්ලොවට පැමිණෙන්නේයයි ප්‍රකාශ කෙළේය. 
#“තාපසයන් වහන්ස, නුඹවහන්සේගේ සුභාෂිතය අනුමෝදන්ව අනික් ප්‍රශ්නයක් ඔබ විචාරමි. එබැවින් එය කියනු මැනව, කෙබඳුවූවහු සිල්වත්යයි කියද්ද, කෙබඳු වූවහු ප්‍රඥාවන්තයායයි කියද්ද. කෙබඳුවූවහු සත්පුරුෂයායයි කියද්ද, කෙබඳු පුද්ගලයෙකු සම්පත්ති තොමෝ අත් නොහරීදැයි (ශක්‍රයා ඇසූයේය.) 
#“මේ ලෝකයෙහි යමෙක් කයින්ද වචනයෙන්ද සිතින්ද සංයමවූයේ කිසි පාපයක් නොකෙරේද, තමා හේතුකොටගෙණද බොරුවක් නොකියාද, එබඳුවූවහු සිල්වතායයි කියත් 
#“ගැඹුරුවූ ප්‍රශ්නය සිතින් සිතමින් යමෙක් අතිශයින් අවැඩදායකවූ රෞද්‍රවූ කර්මය නොකෙරේද, සුදුසු කාලයට පැමිණියාවූ අර්ථපදය හෙවත් දානාදීවූ යහපත් කටයුත්ත නොපිරිහෙළාද, එබඳුවූවහු ප්‍රඥාවන්තයායයි කියත්. 
#“යම් ප්‍රාඥයෙක්තෙම කළගුණ දන්නේ කෘතොපකාර කරන්නේ කළණ මිතුරුවූයේ දෘඪභක්ති ඇත්තේ වේද, දුකට පැමිණියාවූ තම යහළුවාගේ කටයුත්ත සකස් කොට කෙරේද, එබඳු පුද්ගලයා සත්පුරුෂයායයි කියත්, 
#“මේ සියලු ගුණවලින් යුක්තවූ ශ්‍රද්ධා ඇත්තාවූ මෘදු වචන ඇත්තාවූ ශීලාදී සංවිභාගයන්හි ඇළුනාවූ යාචකයන්ගේ වචන දන්නාවූ යමෙක් වේද, සතර සංග්‍රහවස්තුවෙන් සංග්‍රහකරන්නාවූ මිහිරි වචන ඇත්තාවූ සිළුටු වචන ඇත්තාවූ එබඳු පුද්ගලයා සම්පත්තිතොමෝ අත් නොහරී යයි කීයේය. 
#“තාපසයන් වහන්ස, ඔබ වහන්සේගේ සුභාෂිතය අනුමෝදන්ව අන් ප්‍රශ්නයක් ඔබ විචාරමි. එබැවින් එය කියනු මැනව, ශීලයද සම්පත්තියද සත්පුරුෂ ධර්මයද ප්‍රඥාවද යන මොවුන්ගෙන් කවර ධර්මයක් ඉතා ශ්‍රෙෂ්ඨයයි කියද්දැයි ශක්‍රතෙම ඇසුයේය. 
#“ශක්‍රය, මොවුන් අතුරෙන් ප්‍රඥාවම තාරකාවන්ට චන්ද්‍රයාමෙන් ශ්‍රෙෂ්ඨයයි බුද්ධාදීහු කියත්, ශීලයද, සම්පත්තියද සත්පුරුෂ ධර්මයද යන මොහු ප්‍රඥා ඇත්තහුට අනුව යන්නාහුවෙත්යයි කීයේය. 
#“තාපසයන් වහන්ස, ඔබවහන්සේගේ සුභාෂිතය අනුමෝදන්ව අන් ප්‍රශ්නයක් ඔබ විචාරමි. එබැවින් එය කියනු මැනව, කෙසේ කරන්නේ කිනම් කර්මයක් කරන්නේ කිමෙක හැසිරෙන්නේ කවරෙකු සේවනය කරන්නේ මේ ලෝකයෙහි ප්‍රඥාව ලබාද, දැන් ප්‍රඥාව ලැබීමට මාර්ගය කියනු මැනව, කෙසේ කරන්නාවූ මනුෂ්‍යතෙම ප්‍රඥාව ඇත්තේ වේදැයි ඇසුයේය. 
#“යමෙක් දක්ෂවූ බහුශ්‍රැතවූ නුවණින් වැඩිසිටියවුන් සේවනය කරන්නේද, ඉගෙණ ගන්නේ ප්‍රශ්න විචාරන්නෙක් වන්නේද, මනාව කියනලද වචනයන් සකස්කොට අසන්නේද, මෙසේ කරන්නාවූ මනුෂ්‍යතෙම ප්‍රඥාව ඇත්තෙක් වේ. 
#“ඒ ප්‍රඥාව ඇති තැනැත්තේ කාමසම්පත් අනිත්‍ය වශයෙන්ද දුක්වශයෙන්ද රෝගවශයෙන්ද බලයි. මෙසේ නුවණින් දක්නේ මහත් භය ඇත්තාවූ දුක් ඇත්තාවූ කාමයන්හි ආලය දුරු කරයි. 
#“ශක්‍රය පහවූ රාග ඇති ඒ පුද්ගලතෙම ද්වෙෂය දුරුකොට සියලු සත්වයන් කෙරෙහි දඬුබහා තබා අප්‍රමානවූ මෛත්‍රී සිතවඩන්නේය. හෙතෙම මෛත්‍රී ධ්‍යානය උපදවා නින්දා නොලබන ලද්දේ හෙවත් නොපිරිහුණු ධ්‍යාන ඇත්තේ බඹලොව උපදීයයි කීයේය. 
#“අට්ඨක නම් රජ ඔබගේද භීමරථ රජහුගේද ප්‍රසිද්ධවූ කළිඟු රජහුගේද මෙහි පැමිණීම මහත් සමෘද්ධි ඇත්තක්වූයේය. ඔබ සියල්ලන්ගේම කාම රාගයතෙම තදංග වශයෙන් ප්‍රහිණවූයේයයි තාපසතෙම කීයේය. 
#“පරසිත් දක්නා තාපසයන් වහන්ස, මෙය එසේ මැයි අප සියල්ලන්ගේ කාමරාගය තදංග වශයෙන් ප්‍රහීණ විය. අපට අනුග්‍රහ පිණිස අවකාශ කරනු මැනව, ඔබ වහන්සේගේ නිෂ්පත්තිය යම්සේද, එබඳුවූ නිෂ්පත්තියට අපි පැමිණෙන්නෙමුයි රජවරු කීවාහුය. 
#“මහරජුනි, එසේ තොපගේ කාමරාගය ප්‍රහීණ වූයේද, එබැවින් තොපට අනුග්‍රහ පිණිස අවකාශ කරමි. මහත්වූ ධ්‍යාන ප්‍රීතියෙන් කය පිනවව්. මාගේ නිෂ්පත්තිය යම්සේද එබඳු නිෂ්පත්තියට පැමිණෙව්යයි තාපසතෙම කීයේය. 
#“මහත් ප්‍රඥා ඇති තාපසයන් වහන්ස, යම් යම් දෙයක් නුඹවහන්සේ කියන්නෙහි නම් නුඹ වහන්සේගේ ඒ සියලු අනුශාසනය කරන්නෙමුයි මහත්වූ ධ්‍යාන ප්‍රීතියෙන් කය පිනවමු. නුඹවහන්සේගේ නිෂ්පත්තිය යම්සේද එබඳු නිෂ්පත්තියට අපි පැමිණෙන්නෙමුයි රජවරු කීහ. 
#“පින්වත්නි, කිසවච්ඡ තාපසයන්ගේ යම් ආදාහණ පූජාවක් කරණ ලදී. යහපත් ස්වභාව ඇති ඍෂීහු මත තමන් වසන තැන්වලට යෙත්වා, හැමකල්හි එකඟ සිත් ඇත්තාහු ධ්‍යානයෙහි ඇලී වාසය කරව්. මේ ධ්‍යානයෙහි ඇලීම නම් ප්‍රව්‍රජිතයාහට උතුම්වේයයි සරභංග තාපස තෙම කීයේය.) 
#“පණ්ඩිතවූ ඍෂිහු විසින් මනාකොට කියනලද උත්තමාර්ථයන් ගෙන් යුක්තවූ ගාථාවන් අසා සතුටුවූ යශ පිරිවර ඇත්තාවූ ඒ දෙවියෝ අනුමෝදන් වෙමින් දෙව් ලොවට ගියාහුය. 
#“පණ්ඩිතවූ සරභංග ඍෂීහු විසින් උතුම් අර්ථයන් ගෙන් යුක්තවූ පිරිසිදු ව්‍යඤ්ජන ඇත්තාවූ මේ ගාථාවෝ මනාකොට කියන ලද්දාහ. යම් කිසිවෙක් මේ ගාථාවන් අර්ථවත් කොට හෙවත් මෙනෙහිකොට අසන්නේද, හෙතෙම පූර්වාපරධ්‍යාන විශෙෂය හෙවත් පූර්වාපර මාර්ග විශෙෂය ලබන්නේය. පූර්වාපර මාර්ග විශෙෂය ලබා මාරයා නොදැකීමට යන්නේයයි වදාළේය. 
#“එකල්හි සාලිස්සර නම් තවුස්තෙම දැන් ශාරීපුත්‍ර ස්ථවිර වූයේය. මෙණ්ඩිස්ස නම් තවුස්තෙම කාශ්‍යප ස්ථවිර වූයේය. පබ්බත නම් තවුස්තෙමේද අනුරුද්ධ ස්ථවිර වූයේය. දෙවලනම් තවුස් තෙමේද කච්චායන ස්ථවිර වූයේය. 
#“අනුසිස්ස නම් තවුස් තෙමේද ආනන්ද ස්ථවිර වූයේය. කිසවච්ඡ නම් තවුස් තෙමේද කෝලිත නම් වූයේය. නාරද නම් තවුස් තෙමේ මන්තානි පුත්‍රවූ පුණ්ණ නම් ස්ථවිර වූයේය. සෙසු පිරිස බුදුපිරිසවිය. සරභංග නම් බෝධිසත්ව තෙමේ දැන් බුදුවූ මම වෙමියි. ජාතකය මෙසේ දරාගනිව් යයි” වදාළේය. 
#
#අලම්බුසා ජාතකය
#“ඉක්බිති වක්ත්‍ර නම් අසුරයා මැඩ පැවැත්වූ ජයප්‍රාප්තවූ දෙවියන්ගේ පිතෘස්ථානයෙහි සිටියාවූ මහත්වූ ශක්‍ර තෙම සුධර්මා නම් දිව්‍ය සභාවෙහි පරීක්ෂාකොට දැන අලම්බුසා නම් දිව්‍යකන්‍යාවට මෙය කීයේය. 
#“පුරුෂයන් ක්ලෙශයෙන් මිශ්‍රකරණ හෙයින් මිශ්‍රා නම්වූ ඍෂීන් පෙළඹවීමෙහි සමර්ථවූ අලම්බුසාවෙනි, ඉසිසිංග තාපසයා පෙළඹවීමට යවයි ශක්‍රයා සහිතවූ තව්තිසා වැසි දෙවියෝ තිට යාඥා කරත්. 
#“එම්බා අලම්බුසාව වෘත්තයන්ගෙන් යුක්තවූද ශ්‍රෙෂ්ඨ චර්‍ය්‍යා ඇත්තාවූද නිවන්මග ඇලුනාවූද ගුණයෙන් වැඩි සිටියාවූද මේ ඉසිසිංග තාපසතෙම යම්තාක් අප ඉක්මවාද, ඉන් පෙර ඔහුගේ දෙව්ලොවට එන මාර්ගයන් වළක්වයි. (ශක්‍රතෙම කීයේය.) 
#“දිව්‍ය රාජයාණෙනි, ඍෂීන් පෙළඹවීම පිණිස යවයි කිමෙක්ද ඔබ මටම කියන්නෙහිද, මේ දිව්‍ය ලෝකයෙහි මාම ඔබ දක්නෙහිද, අන්‍යවූද දිව්‍යප්සරාවෝ ඇත්තාහු නො වෙද්ද, 
#“ශොක රහිතවූ නන්දන වනයෙහි මා වැනිවූද මට වඩා උතුම්වූද දිව්‍යප්සරාවෝ වෙත්. ඔවුන්ට මේ ගමන දවාරය වේවා. ඒ දිව්‍යප්සරාවෝද ඍෂීන් පෙළඹවීමට යෙත්වායි (අලම්බුසාව කීය) 
#“ශොකරහිතවූ නන්දන වනයෙහි තී වැනිවූද තිට වඩා උතුම්වූද අන්‍යවූ දිව්‍යප්සරාවෝ වෙත්යයි ඒකාන්තයෙන්ම සැබවක් කියන්නෙහිය. 
#“සියලු අංගයන්ගෙන් හොබනාවූ අලම්බුසාවෙනි, පුරුෂයෙකු වෙත ගියාවූ ඒ දිව්‍යප්සරාවෝ තී යම්බඳු පාරිචර්‍ය්‍යාවක් දන්නෙහි නම් මෙබඳු පාරිචර්‍ය්‍යාවක් නොදනිත්. 
#“සුන්දරිය, තී ස්ත්‍රීන්ගෙන් උතුම්ද වෙහිය. තීම එහි යව, තිගේම වර්ණයෙන්ද රූප සම්පත්තියෙන්ද ඒ තාපසයා වසඟයට පමුණුවා ගෙනෙන්නෙහියයි (ශක්‍රයා කීයේය.) 
#“දෙව්රජහු විසින් යවනලද මම නොයන්නෙම්ද, නොවෙමි. එසේවුවත් මේ තාපසයාට ලංවන්ට භයවෙමි. තාපස තෙමේ වනාහි උග්‍රතේජස් ඇත්තේ වෙයි. 
#“බොහෝ දෙනා ඍෂීන් පෙළඹවීමට ලංව මුළාවෙන් සසර දුකට පැමිණියාහු අපායටද පැමිණියාහුය. එහෙයින් මාගේ ලොමු ඩැහැගනිත් යයි අලම්බුසාව කීය. 
#“කැමැතිවන්නාවූ ශරීරවර්ණ ඇති ක්ලේෂයෙන් පුරුෂයන් මිශ්‍රණය කරන්නාවූ අලම්බුසා නම් දිව්‍යප්සරා තොමෝ මෙය කියා ඉසිසිංග තාපසයන් මිශ්‍රණය කරන්ට කැමැත්තී ගියේය. 
#“ඒ අලම්බුසා තොමෝද ඉසිසිංග තාපසයන් විසින් රක්නාලද, රත්කරව් ගසින් ගැවැසී ගත්තාවූ හාත්පස යොදුනක් පමණවූ ඒ වනයට වැද 
#“උදෑසනම පෙරබත් කාලයෙහි ඉර උදාවන වේලෙහිම හමදිමින් ගිනිහල් ගෙයි සිටියාවූ ඉසිසිංග තාපසයන් වෙතට එළඹියේය. 
#“විසිතුරුවූ වස්ත්‍රවලින් හා ආභරණවලින් යුක්තවූ අමුනනලද මිණි කොඬොල් ඇත්තාවූ තී විදුළියක් මෙන්ද  ඕසධිතාරකාව මෙන්ද බබළන්නෙහිය, තී කවර නම් තැනැත්තියක්ද, 
#“හිරුරැස් බඳු වර්ණ ඇති රන්වන් සඳුන් සුවඳ ඇති තී මනාවටවූ ඌරුයුග්ම ඇත්තීය. මහත්වූ මායා ඇත්තීය. ළදරුවයස් ඇත්තීය. මනොඥ දර්ශන ඇත්තීය. 
#“තී කෘෂවූ මධ්‍ය ප්‍රදෙශ ඇත්තීය. මෘදුවූවාය. පිරිසිදු වූවාය. තීගේ පාදයෝ මනාව පිහිටියාහුය. තීගේ ගමන කැමැතිවිය යුත්තේය. තීගේ ඒ පාදයෝ මාගේ සිත පැහැර ගණිත්මය. 
#“තීගේ පිළිවෙළින් හටගත්තාවූ ඌරු යුග්මය ඇත් සොඬට බඳු උපමා ඇත්තේය. තීගේ මනාවූ උකුල රන්පෝරුවක් මෙන් විශාලය. 
#“තීගේ මනාව පිහිටියාවූ නාභිය, නීලොත්පල කර්ණිකාවක් බඳුය. කළු අඳුන් වලින් පිරුනාක්මෙන් දුරට දක්නා ලැබේ. 
#“දෙපරිදිවූ ලෙහි හටගත්තාවූ නැටිරහිතවූ මනාව පැන නැගුනාවූ පහස් දරන්නාවූ අප්‍රකටවූ කුඩා ලබු සමානවූ හෙවත් තිඹිරිගෙඩි දෙකක් වැනිවූ පියවුරුවෙත්. 
#දික්වූ මිහිඟු බෙරයකට සමාන බැබලීම් ඇති ග්‍රිවය ඒනි මුවෙකුගේ ග්‍රීවය වැනිය. මනහරවූ දෙතොල් දිවට බඳු පැහැයෙන් යුක්තය. 
#“උඩුකුරුවූ අක් ඇත්තාවූද යටිකුරුවූ අක් ඇත්තාවූද දැහැටිවලින් පිරිමදින ලද්දාවූ දන්තයෝ නිර්දෝෂවූ හනුමස් කෙළවර හටගත්තාහු වෙත්. තීගේ දත් දැකුම් කටයුතුවෙත්. 
#“කළුවූ හුනිද ඇටබඳු ලේවන් කෙළවර ඇති දික්වූද මහත්වූද තීගේ ඇස් දැකුම්කළු වෙත්. 
#“ඉතා දික් නොවූ මනාව මට කරණ ලද්දාවූ රන්පනාවෙන් පීරණ ලද්දාවූ තීගේ හිසෙහි හටගත්තාවූ කේශයෝ සඳුන් සුවඳින් යුක්තවෙත්. 
#“යම්තාක් සීසාන්නාහු ගෙරි රක්නාහුවෙද්ද, වෙළඳුන්ගේද යම් නිෂ්පත්තියක්වේද, සංයම ඇත්තාවූ තපස් රකින්නාවූ ඍෂීන්ගේ යම් පරාක්‍රමයක්වේද, 
#“මේ භූමි මණ්ඩලයෙහි රූපවිලාසාදියෙන් තිට සම වූවෙකු නොදක්නෙමි. තෝ කවරෙක් හෝ වෙහිද, කවරෙකුගේ පුතෙක්ද, අපි තා කෙසේ දනිමුදැයි (ඉසිසිංග තාපස තෙම ඇසීය.) 
#“කාශ්‍යපගොත්‍ර ඇති තාපසයෙනි, මෙසේ ඔබගේ සිත පැවැති කල්හි ප්‍රශ්න කිරීමට කල්නොවෙයි. ඔබට වැඩෙක්වේවා. යහළු තාපසය, එනුමැනව, අපිදෙදෙන අපගේ අසපුවෙහි අභිරමනය කරන්නෙමු. එව, ඔබ වැළඳ ගන්නෙමියි ඔබ පස්කම් සැප විඳින්නවුන්ගෙන් දක්ෂයෙක් වෙවයි (අලම්බුසාව කීය.) 
#“කැමැතිවූ වර්ණ ඇති පුරුෂයන් ක්ලේශයෙන් මිශ්‍ර කරන්නාවූ අලම්බුසානම් දිව්‍යප්සරා තොමෝ ඉසිසිංග තාපසයන් මිශ්‍රණය කරන්ට කැමැත්තී මෙය කියා ගියේය. 
#“ඒ තාපස තෙමේද සෙමින් යන ගමන සිඳ වේගයෙන් නික්ම ගොස් ඇය වෙතට පැමිණියේ උතුම් කෙස් වැටියෙන් අල්වාගත්තේය. 
#“ඉතා සොභමානවූ කල්‍යාණ දර්ශන ඇති  ඕ තොමෝ පෙරලා නැවතී ඒ තාපසයා වැළඳගත්තේය. ඔහු බ්‍රහ්ම චර්‍ය්‍යාවෙන් චුත කල්හි ශක්‍රයා යම්සේ සිතීද එය වූයේය. එකල්හි අලම්බුසා තොමෝද සතුටු වනලද්දීය. 
#“අලම්බුසා තොමෝ නන්දන වනයෙහි වසන්නාවූ ශක්‍රයා වෙත සිතින් පැමිණියේය. හෙවත් ශක්‍රතෙම පර්‍ය්‍යංකයක් එවාවයි සිතීය. දෙවියන්ට උතුම්වූ ශක්‍රතෙම ඇගේ සිතිවිල්ල දැන. 
#“ස්වර්ණමයවූ පිරිවර සහිතවූ මත්තෙහි වසනලද ඇතිරිලි පනසක් සහිතවූ දහසක් කොඳුපලස් අතුරන ලද්දාවූ පර්‍ය්‍යංකයක් වහා එවීය. 
#“ශොභනවූ අලම්බුසා තොමෝ ඒ ඉසිසිංග තාපසයා ඒ දිව්‍ය පර්‍ය්‍යංකයෙහි හිඳ එක මොහොතක් කල් මෙන් තුන් අව්රුද්දක් ලෙහි කොට දැරීය. 
#“පහවූ මුළා සිහි ඇති ඒ තාපසතෙම තුන් හවුරුද්දකින් පිබිද ගිනිහල් ගෙය හාත්පස නිල්වන්වූ ගස් දුටුයේය. 
#“ඒ තාපස තෙම අලුත හටගත් පත්‍ර ඇති පිපුනාවූ කොවුල් සමූහයා විසින් ඝෝෂා කරණලද්දාවූ වනය හාත්පස බලා හඬමින් කඳුළු වැගිරවීය. 
#“යාග නොකෙළෙමි. මන්ත්‍ර ජප නොකෙළෙමි. ගිනිපිදීම නොකරණලදී. කවරෙක් නම් මාගේ පෙර පැවැති සිත ක්ලෙශ පාරිචර්‍ය්‍යාවෙන් පෙළඹීද, 
#“යමෙක් මාගේ ශ්‍රමණ තේජසින් රැස්කරණ ලද්දාවූ අරණ්‍යයෙහි වාසය කරන්නාවූ මාගේ ධ්‍යාන ගුණය නොයෙක් රත්නයෙන් පිරුනාවූ නැවක් සාගරයෙහි ගමන් ගත්තේද, හෙතෙම කවරෙක්දැයි වැළපුනේය. 
#“පින්වත් තාපසය, සක්දෙව් රජහු විසින් මෙහෙයන ලද්දාවූ මම පරිචරියාවෙන් ඔබගේ සිත මැඩලීමි. සිතින් ප්‍රමාදයෙන් ඔබ එය දැනනොගත්තෙහියයි අලම්බුසාව කීය. 
#“මාගේ පියවූ කාශ්‍යපතෙම මට මේ වචන කීයේය. මානවකය, ලිය තඹර මල්වැනි ස්ත්‍රීහු වෙත් ඔවුන් දැන ගනුවයි කීයේය. 
#“ළයෙහි මස්ගඩු දෙකක් ඇති ස්ත්‍රීන් දැන ගණුව මානවකය, ඒ ස්ත්‍රීහු තමන් වසඟයට පැමිණියවුන් නසත්යයි දැනගණුව. මෙසේ පියවූ තාපස තෙම මම් අනුශාසනා කෙළේය. අනුකම්පා ඇත්තෙක් යම්සේද එසේ මට කීයේය. 
#“වෘද්ධවූ ඒ පියාගේ අවවාද වචනය මම නො කෙළෙමි. එබැවින් ඒ මම අද මිනිසුන් නැත්තාවූ වනයෙහි එකලාව වැළපෙමියි. 
#“ඒ මම එසේ කරන්නෙමි. මාගේ ජීවිතයට නින්දාවේවා. නැවත හෝ එබන්දෙක් වන්නෙමියි මට මරණය හෝ වන්නේයයි (තාපසයා වැළපුනේය) 
#“ඒ අලම්බුසා නම් දිව්‍යප්සරාව ඔහුගේ මනාව වඩනාලද ශීල තෙජසද වීර්‍ය්‍යයද ප්‍රඥාවද දැන ඉසිසිංග තාපසයා පා ලඟ හිසින් පිළිගත්තේය. 
#“ඔහු වීරය, මට නොකිපුන මැනව. මහා ඍෂිය මට නොකිපුන මැනව. යශස් ඇත්තාවූ දෙව්ලෝවැස්සන්ට මා විසින් මහත්වූ වැඩක් කරණලදී එකල්හි ඔබ විසින් සියලු දෙව්ලොව අතිශයින් කම්පාකරණ ලද්දක් වීයයි කීය. 
#“තව්තිසා වැසි යම් දෙවි කෙනෙක් වෙද්ද, ඔව්හු සුවපත් වෙත්වා දෙව්ලෝ වැස්සන්ට අධිපති ශක්‍ර තෙමේද සුවපත්වේවා, සොඳුර, තීද සුවපත්වේව, කන්‍යාවෙනි, සුවසේ යවයි (තාපසතෙම කීය.) 
#“ඒ අලම්බුසා තොමෝ ඔහුගේ පාදයන් අල්වාගෙණ ඔහු පැදකුණුද කොට ඇඳිලිබැඳ එතනින් ඉවත්ව ගියේය. 
#“ස්වර්ණමයවූ පිරිවර සහිතවූ මත්තෙහි වසනලද ඇතිරිලි පනසක් ඇත්තාවූ දහසක් කොඳු පලස් අතුරන ලද්දාවූ ඇගේ යම්පර්‍ය්‍යංකයක්වීද ඒ දිව්‍යවූ පර්‍ය්‍යංකයටම නැග  ඕ තොමෝ දෙවියන් වෙතට ගියේය. 
#“පහන් ආලෝකයක් මෙන්ද දුලියක් මෙන් ද බබලමින් එන්නාවූ ඇය දැක ප්‍රීතිමත්වූ සතුටු සිත් ඇති සක්දෙව් රජතෙම වරයක් දුන්නේය. 
#“සියලු භූතයන්ට අධිපතිවූ ශක්‍ර දිව්‍යරාජය, ඉදින් මට වරයක් දෙන්නෙහි නම් ඍෂීන් පෙළඹවීමට නොයන්නෙමි. ශක්‍රය, මම මේ වරය කැමැතිවෙමියි (අලම්බුසාව වර ඉල්වීයයි)” වදාළේය. 
#
#සංඛපාල ජාතකය
#“සුන්දරවූ ශරීරෝභාස ඇත්තේ ප්‍රසන්නවූ ඇස් ඇත්තේ වෙහිය. පින්වත් තෙමේ ශ්‍රෙෂ්ඨ කුලයෙන් පැවිදිවීයයි හඟිම්. සප්‍රාඥය කෙසේනම් වස්තූන්ද සම්පත්ද හැර ගිහිගෙන් නික්ම පැවිදිවීදැයි (බරණැස් රජ ඇසීය.) 
#“නරදේවවූ මහරජ, මහත් ආනුභාව ඇත්තාවූ නාග රාජයාගේ විමානය තෙමේ දැක පුණ්‍යයන්ගෙන් මහත්වූ විපාකයද දැක මම ශ්‍රද්ධාවෙන් පැවිදිවූයෙමියි (තාපසයා කීයේය.) 
#“කැමති දෑ කැමැත්තෙන්ද භයින්ද ද්වෙෂයෙන්ද ප්‍රව්‍රජිතයෝ බොරු බස් නොකියත්. විචාරණ ලද්දේ මට මේ කාරණය කියව, එය අසා මාගේ ප්‍රශාදය හටගන්නේය. 
#“මහරජ, වෙළඳාම පිණිස යන්නාවූ මම මහා මාර්ගයෙහි අතිශයින් වැඩුනාවූ ශරීරය ඇති මහත්වූ නාගයෙකු තඩලාගෙණ සතුටු වෙමින් යන්නාවූ වැදි පුත්‍රයන් දුටුවෙමි. 
#“මහරජ, ඒ මම ඔවුන් හා එක්වීමි. අතිශයින් ඩැහැගත් ලොම් ඇත්තේ භයවූයේ ඔවුන්ට මෙසේ කීයෙමි. බිහිසුනු ශරීරයක් ඇති මේ නාගතෙම කොහි ගෙනියනු ලැබේද, වැදිපුත්‍රයිනි, නාගයාගෙන් කුමක් කරන්නහුදැයි ඇසීමි. 
#“අතිශයින් වැඩුනාවූ ශරීර ඇති උරග නම්වූ මහත්වූ මේ නාගතෙම භෝජනය පිණිස ගෙණයනු ලැබේ. මොහුගේ මාංශය මිහිරිද මහත්ද මෘදුද වේ. වේදේහි පුත්‍රය, ඔබ මෙහි රස නොදන්නෙහිය. 
#“මෙයින් අපි සිය ගෙදරට ගොස් ශස්ත්‍රයන් ගෙණ කඩ කඩ කොට කපා සතුටුවෙමින් මස් අනුභව කරන්නෙමු. අපි වනාහි ඒකාන්තයෙන් නයින්ගේ සතුරෝ වෙමුයි කීහු. 
#“අතිශයින් වැඩුනාවූ සිරුරු ඇති මහත්වූ මේ සර්ප තෙම ඉදින් භෝජනය සඳහා ගෙණයනු ලැබේ නම්, මම තොපට ගවයන් සොළොස් දෙනෙක් දෙමි. මේ නාගයා බැම්මෙන් මුදා හරිව්යයි කීයෙමි. 
#“ඒකාන්තයෙන්ම මෙතෙම අපගේ මන වඩන්නාවූ ආහාරයවේ. බොහෝවූද නාගයෝ අප විසින් අනුභව කළ විරූහ. විදේහි පුත්‍රවූ ආළාරය, ඔබගේ ඒ වචනය කරමු. ඔබ අපගේ මිත්‍රයාද වෙවයි කීහ. 
#“මහරජ, එකල්හි නාසයෙන් විද කරණලද යම් බැමි වූවාහුද, ඔව්හු ඒ නාගයා බන්ධනයෙන් මිදුවාහුය. බන්ධනයෙන් මිදුනාවූ ඒ නාරජතෙමේද පෙරදිගට අභිමුඛව මොහොතක්කල් ගියේය. 
#“පෙරදිගට අභිමුඛව මොහොතක්කල් ගොස් කඳුළු පිරුණු නෙත්වලින් මා දෙස බැලීය. එකල්හි මම දසැඟිලි ඇඳිලි බැඳ පිටුපසින් ඔහුට අනුව ගියෙමි. 
#“ඔබ ඉක්මන් කොටම යව සතුරෝ තා නැවත අල්වා නොගනිත්වා වැද්දන් හා එක්වීම නැවත දුක්වන්නේ මැයි. භෝජ පුත්‍රනම්වූ වැද්දන්ගේ නොපෙනීමට යවයි කීමි. 
#“ඒ නාරජතෙම විශේෂයෙන් ප්‍රසන්නවූ නිල් පැහැ ඇත්තාවූ සිත්කළුවූ මනාකොට ඇති දඹගස් වලින් හා හොමු වඟුවලින් ගැවසී ගත්තාවූ විලට ගියේය. සතුටු සිත් ඇති එතෙර කළ භය ඇති ඒ නාරජතෙම එහි ඇතුල්වූයේය. 
#“මහරජ, ඒ නාරජතෙම ඒ විලට ඇතුල්ව නොබෝ කලකින්ම දිව්‍ය ශරීරයෙන් යුක්තව මා ඉදිරියෙහි පහළවූහ. පුත්‍රයෙක් පියෙකුට මෙන් හෘදයංගමවූ කනට සැපවූ වචන කියමින් මට උපස්ථාන කෙළේය. 
#“පින්වත් ආළාරය, ඔබ මාගේ මවද වෙහිය. පියාද වෙහිය. අභ්‍යන්තරවූ ප්‍රාණය දුන්නාවූ යහළුවාද වේ. ස්වකීය ඍද්ධියද නැවත ලබාදෙන ලද්දේවෙමි. ආළාරය, බොහෝ කෑ යුතු දෑ ඇති බොහෝවූ ආහාරපාන ඇති ශක්‍රයාගේ දිව්‍යපුරය වැනිවූ මාගේ නිවාසස්ථානයන් බලවයි නාරජතෙම කීයේය. 
#“මහරජ, ඒ නාග භවනය යම්තැනෙක පැමිණියවුන්ගේ ශෝකය දුරුකෙරෙද්ද, එහි කැට කැබිලිති සහිතවූද මෘදුවූද යහපත්වූද නීච තෘෂ්ණාවලින් යුක්තවූද රජස් රහිතවූද භූමි තොමෝ ප්‍රශාද එලවන්නීය. එබඳු භූමි භාගවලින් යුක්තවේ. 
#“එහි සමව පිහිටියාවූ භූමියවේ. වෛදූර්‍ය්‍ය බඳු නිල් පැහැ ඇති පොකුණක් වේ. එහි සතරදිශාවෙහි ඉතා රම්‍යවූ අඹ වනයවේ. එහි පැසුනාවූද තරුණවූද ඵල හටගත් අඹගස් වෙත්. ඔව්හු හැම ඍතුවලම ඵල දරත්ය යි කීයේය. 
#“නරදේවවූ රජ්ජුරුවෙනි, ඒ වන මැද ප්‍රභාශ්වර හෙයින් දැකුම් කටයුතු රිදීමය කවුළු දොරවල් ඇති ස්වර්ණමයවූ මහත්වූ ප්‍රාසාදය අහස විදුලියක් මෙන් බබළයි. 
#“මහරජ, එහි මාණික්‍යමයවූද ස්වර්ණමයවූද මහත්වූ නොයෙක් විසිතුරුකම් ඇත්තාවූ නිරන්තරයෙන් මොනවට නිර්මිත කරණලද්දාවූ කූටාගාර හා ගබඩා ගෙවල් ඇත්තාහ. ඔව්හු ස්වර්ණමය අඟු පළඳනා දරන්නාවූ අලංකාරයෙන් සැරසුනාවූ නාග කන්‍යාවන්ගෙන් සම්පූර්ණවූහ 
#“අලාමකවූ ශරීර වර්ණ ඇති ඒ සංඛපාල නාරජ තෙම් ඉක්මන් ස්වභාව ඇත්තේ (මා අතින් අල්වාගෙණ) දහසක් ටැම් ඇත්තාවූ අතුල්‍ය ආනුභාව ඇත්තාවූ ප්‍රාසාදයට නැග ඔහුගේ අග මෙහෙසිවූ භාර්‍ය්‍යාතොම යම්තැනෙක්හි වීද, එතනට පැමිණවී. 
#“එකල්හි එක් ස්ත්‍රියක්තොමෝ ඉක්මන් ස්වභාව ඇත්තී ජාතිමත් මැණික් වලින් යුක්තවූ මාහැඟිවූ වෛඩූර්‍ය්‍යමයවූ යහපත් මැණික් ආසනයක් නොමෙහෙයන ලද්දී එලවීය. 
#“ඉක්බිති නාරජතෙම මා අතින් අල්වාගෙණ උතුම් වූ ආසනයේ හිඳුවීය. මෙය උතුම් ආසනය වේ ඉක්මන් ස්වභාව ඇති ජලය හැරගෙණ පැමිණ පින්වත්තෙමේ මෙහි හිඳීවා. පින්වතා වනාහි මාගේ මව්පියන්ගෙන් එක්තරා කෙනෙකියි කීයේය. 
#“ජනාධිපතිවූ රජ්ජුරුවෙනි, අන් ස්ත්‍රියක්ද ප්‍රියවූ ස්වාමිපුත්‍රයක්හුගේ භාර්‍ය්‍යාවක් මෙන් මාගේ පා සේදීය. 
#“තවද අන්‍ය ස්ත්‍රියක්තොමෝ ඉක්මන් ස්වභාව ඇත්තී ස්වර්ණමයවූ තලියකින් නොයෙක් සැප හා නානාප්‍රකාර ව්‍යඤ්ජන ඇති මනොඥ ස්වභාව ඇතියෙකු හැර ගෙණවුත් මා වෙතට එළවීය. 
#“භාරත දෙශාධිපතිවූ රජ අනුභව කළාවූ ආහාර ඇති මට ඒ දිව්‍යකන්‍යාවෝ ස්වාමි පුරුෂයාගේ සිත් දැන නොයෙක් තූර්‍ය්‍ය වාදනවලින් උපස්ථාන කළාහුය. ඉන්පසු ඒ නා රජ තෙම මහත්වූ දිව්‍යමය කාම සම්පත් වලින් යුක්තව මාවෙතට පැමිණියේය. 
#“පින්වත්වූ ආළාර නම් මානවකයා මාගේ මේ තුන් සියයක් භාර්‍ය්‍යාවෝ සියල්ලෝ මනා මධ්‍ය ප්‍රදෙශ ඇත්තාහ. පියුම් බඳුවූ මතු ශරීර ස්වභා ඇත්තාහ. මොවුන් කෙරෙහි ඔබට කැමති පරිද්දක් කරව, ඔවුන් ඔබට දෙමියි පරිචාරිකාවන් කරගණුවයි කීයේය. 
#“මහරජ, මම හවුරුද්දක් දිව්‍යපඤ්චකාමයන් අනුභවකොට එකල්හි ඒ නා රජුට පසුව මෙසේ කීමි. සංඛපාල නම් නා රජහුගේ මේ සම්පත්තිය කිනම් කර්මයක් කොට කෙසේ ලබන ලද්දේද, මේ ශ්‍රෙෂ්ඨවූ විමානය කෙසේ ලැබුයේද, 
#“නාගරාජය, නුඹ විසින් මේ උතුම් විමානය හේතුවක් නැතුව ලබන ලද්දේද, පිරිනැමීමෙන් ලබන ලද්දක්ද, තමා විසින් කරණ ලද්දක්ද, නොහොත් දෙවියන් විසින් දෙන ලද්දක්ද මේ උතුම් විමානය කෙසේ ලැබුයේදැයි මේ කාරණය ඔබ විචාරමියි කීයේය. 
#“ආළාරය, මා විසින් මේ විමානය අහේතුවෙන් ලබන ලද්දක් නොවේ. පිරිනැමීමෙන් ලබන ලද්දක් නොවේ. තමා විසින් කරණ ලද්දක්ද නොවේ. දෙවියන් විසින් දෙනලද්දක්ද නොවේ. අළාමකවූ ස්වකීයවූ පුණ්‍ය කර්මවලින් මා විසින් මේ විමානය ලබන ලදැයි නා රජතෙම කීයේය. 
#“ඔබගේ වෘත්ත සමාදානය කුමක්ද, කිනම් ශ්‍රෙෂ්ඨ චර්‍ය්‍යාවක්ද කරණ ලද කවර කර්මයක්හුගේ මේ විපාකයවේද, නාග රාජය මේ කාරණය මට කියව. ඔබ විසින් මේ විමානය කෙසේ ලබන ලද්දේ දැයි ඇසීමි. 
#“ආළාරය, මම මහත් ආනුභාව ඇත්තාවූ මගධෙශ්වරවූ දුය්‍යොධන නම් රජෙක් වීමි. ඒ මම මේ මනුෂ්‍ය ජීවිතය ස්වල්පය බොහෝ කල් නොපවත්නේය. පෙරලෙන ස්වභාවයයි දැන, 
#“ප්‍රසන්නවූ සිත් ඇත්තේ ආහාරද පානවර්ගද සකස් කොට මහත්වූ දානය දුනිමි. එකල්හි මාගේ ගෘහය පැන් පොකුණක් මෙන් වීය. ශ්‍රමණ බ්‍රාහ්මණයෝද මා විසින් සන්තර්පනය කරණ ලද්දාහ. 
#“මල් ද සුවඳ ද විලවුන් ද පහන් උපකරණ ද යානෝප කරණද ආවාසද වස්ත්‍රද ශයනාසනද නැවත ආහාර පානද එහි සකස්කොට දානයන් දුනිමු. 
#“ඒ මාගේ ව්‍රත සමාදානයවේ. ඒ වනාහි ශ්‍රෙෂ්ඨ චර්‍ය්‍යාවවේ. කරණලද ඒ කර්මයාගේ මේ විපාකයවේ. ඒ කුශල කර්මයෙන්ම බොහෝවූ කෑයුතු දෙය ඇති බොහෝ ආහාරපාන ඇති නෘත්‍ය ගීත වලින්ද යුක්තවූ බොහෝ කල් පවත්නාවූ මේ විමානය මා විසින් ලබන ලදී. මේ තෙමේද සදාකාලික නොවේයයි නා රජතෙම කීයේය. 
#“දළම ආයුධකොට ඇත්තාවූ නාගරාජය, තද ආනුභාව නැත්තාවූ තේජස් නැත්තාවූ ඒ වැදිපුත්‍රයෝ මහත් ආනුභාව ඇති තේජසින් යුක්තවූ ඔබට කුමක් හෙයින් හිංසා කළාහුද, කුමක් නිසා වැද්දන්ගේ අතට අසුවූයේද? 
#“දළ ආයුධකොට ඇත්තාවූ නාගරාජය, කිම ඔබගේ තේජස් ඔවුන්දැක මහත්වූ භය අනුව ගියේද, ඔබගේ විෂ දත්මුල් අනුව නොගියේද, කුමක් නිසා වණිබ්බකයන් අත වෙහෙසට පත්වූයේදැයි ඇසීය. 
#“තාගේ තේජස් මහත්වූ භය අනුව ගියේනොවේ. මාගේ තේජස් නසන්ට ඔව්හු නොහැකි වෙත්. මනාකොට ප්‍රකාශ කරණ ලද්දාවූ සත්පුරුෂ ධර්මයෝද මුහුදුවෙරළ මෙන් නොඉක්ම විය හැක්කාහුවෙත්. 
#“ආළාරය, මම තුදුස්වක්දිනද පසළොස්වක් දිනද නිතර පෙහෙවස් සමාදන්ව වසමි. එකල වැදිපුත්‍රයෝ සොළොස් දෙනෙක් රැහැන්ද දැඩිවූ මලපුඩුද ගෙණ ආවාහුය. 
#“මාගේ නාසය විද රැහැණක් ඇද හෙවත් රැහැනකින් බැඳ වැදි පුත්‍රයෝ මා තඩලාගෙණ ගියාහුය. මා සමාදන්වූ පෙහෙවස නොනසා රක්නා කල්හි මම මෙබඳුවූ දුකක් ඉවසීමි. 
#“නාගරාජය, බලයෙන්ද ශරීරවර්ණයෙන්ද යුක්තවූ තපස් රකින්නාවූ ඔබ ඒක පදික මාර්ගයෙහි වැද්දෝ දුටුවාහුය. නාගරාජය, සම්පත්තියෙන්ද ප්‍රඥාවෙන්ද වැඩුනේ වෙහිය. කුමක් සඳහා තපස් කෙරෙහිදැයි ඇසීය. 
#“ආළාරය, පුත්‍රයන් හේතුකොටගෙණ නොවේ. ධනය හේතුකොට ගෙණද නොවේ. ආයුෂය හේතුකොට ගෙණද නොවේ. මනුෂ්‍ය යෝනිය ප්‍රාර්ථනා කරන්නෙම් වෙමි. එහෙයින් උත්සාහකොට තපස් රකිමියි කීයේය. 
#“නාගරාජය, ඔබ ලේවන් ඇස් ඇත්තේ නසනලද අන්තරා ඇත්තේ අලංකාරයෙන් සැරසුනේ කපන ලද හිසකේ රැවුල් ඇත්තේ රත්සඳුන්වලින් විලවුන් ගල්වන ලද්දේ ගාන්ධර්ව රාජයාමෙන් දිශාවන් බබුළුවන්නෙහිය. 
#“සියලු කාම සම්පත්තියෙන් යුක්තවූයේ මහත් ආනුභාව ඇත්තේ දිව්‍යමය ඍධියට පැමිණියේ වෙහිය. නාගරාජය, මේ කාරණය ඔබ විචාරමි. කවර කරුණකින් මනුෂ්‍ය ලෝකය සේම මීට වඩා උතුම් වේදැයි ඇසීය. 
#“ආළාරය, මනුෂ්‍යලෝකයෙන් අන්තැනක පිරිසිදු වීම හෝ ශීලසංයමය හෝ විද්‍යමාන නොවේ. මමද මනුෂ්‍යාත්මය ලැබ ජාතිමරණයන්ගේ කෙළවර කරන්නෙමියි නාරජතෙම කීයේය. 
#“නාගරාජය, මාවිසින් ඔබගේ සමීපයෙහි අව්රුද්දක් කල් වසන ලදී. ආහාරයෙන්ද පානයෙන්ද උපස්ථාන ලද්දෙමි. දැන් ඔබට කියායමි. නාගරාජය, මම බොහෝ කලක් වාසය කෙළෙමියි කීයේය. 
#“ආළාරය, මාගේ පුත්‍රයෝද අඹුවෝද අනුව ජීවත් වන්නෝද නිතර අනුශාසනා කරණ ලද්දාහු ඔබට උපස්ථාන කිරීමට පැමිණ සිටින්නාහ. කිමෙක්ද ඔවුන්ගෙන් කිසිවෙක් ඔබට අසතුටක් කෙළේද, ඔබගේ දැක්ම මට ප්‍රිය වේමැයි නාරජතෙම කීයේය. 
#“යම්සේ මවගේද පියාගේද ගෘහයෙහි උතුම්වූ ප්‍රිය පුත්‍රයෙක් තෙම පෝෂ්‍ය කරණ ලද්දේම වේද, නාග රාජය, යම්හෙයකින් ඔබගේ සිත මා කෙරෙහි ප්‍රසන්න වීද, එහෙයින් මට මෙයම උතුම්වේයයි ආළාරතෙම කීයේය. 
#“ආළාරය, ධනය ලබාගන්නාවූ ලොභිතංක නම් මාගේ මාණික්‍යයක් ඇත්තේය. ඒ මහත්වූ මාණික්‍යරත්නය ස්වකීය ගෙදරට හැරගෙණයව, එයින් ධනය ලබාගෙණ නැවත එය මා වෙතටම පමුණවවයි. නා රජතෙම කීයේය. 
#“මහරජ, මාවිසින් මිනිසුන් අයත්වූද දිව්‍යවූද කම්සැප දක්නා ලදහ. ඒ කාමයෝ බොහෝකල් නොපවත්නාහ. පෙරලෙන ස්වභාවය ඇත්තාහ, මෙසේ කාමගුණයන්හි දෝෂ දැක මම ශ්‍රද්ධාවෙන් පැවිදිවූයේ වෙමි. 
#“මහරජ ගස්වල පැසුනාවූද නොපැසුනාවූද ගෙඩි මෙන් තරුණවූද මහළුවූද සත්වයෝ ශරීර භෙදයෙන් වැටෙන්නාහ. මෙයද දැක නොවරදින්නාවූ මහණකමම උතුම් වේයයි පැවිදිවූයේ වෙමියි තාපසතෙම කීයේය. 
#“ආළාරනම් තාපසය, යම් කෙනෙක් බොහෝ කරුණු සිතන්නාවූ බොහෝ ඇසූ පිරූ තැන් ඇත්තාහු වෙද්ද ඒ සප්‍රාඥයෝ ඒකාන්තයෙන් සේවනය කටයුත්තාහ. අළාරය, ඒ නාගරාජයාද ඔබගේ පැවැත්මද අසා මම බොහෝවූ පින් කරන්නෙමියි රජතෙම කීයේය. 
#“මහරජ, බොහෝ කරුණු සිතන්නාවූ බොහෝ ඇසු පිරූ තැන් ඇත්තාවූ යම් කෙනෙක් වෙද්ද, එබඳුවූ සප්‍රාඥයෝ ඒකාන්තයෙන්ම සේවනය කටයුත්තාහ. සංඛපාල නම් නාගරාජයා ගැනද මා පිළිබඳවද තොරතුරු අසා බොහෝවූ පිංකම් කරවයි තාපසතෙම අවවාද කෙළේය” යි වදාළේය. 
#
#චුල්ලසුතසෝම ජාතකය
#“නියම්ගම් වැසි ජනයාද මිත්‍රාමාත්‍යයන්ද පිරිස් වැස්සන්ද කැඳවා දන්වමි. මාගේ හිසෙහි නර කෙසක් හටගත්තේය. පින්වත්නි, මම දැන් පැවිදිවීම කැමති වන්නෙමියි. සුතසෝම නම් රජ තෙම කීයේය. 
#“දේවයන් වහන්ස, කෙසේ නම් මට අවැඩක් කියන්නෙහිද, මාගේ ලයෙහි අනින ලද හුලක්මෙන් කෙළෙහිය. ඔබගේ සත් සියයක් භාර්‍ය්‍යාවෝ වෙත්. ඔබ පැවිදිවූ කල්හි අනාථවූ ඔබගේ භාර්‍ය්‍යාවෝ කෙසේ නම් වන්නාහුදැයි (ඔවුන් අතුරෙන් එකෙක් ඇසුවේය.) 
#“මේ තරුණවූ භාර්‍ය්‍යාවෝ තම තමන්ගේ කටයුතු වලින් ප්‍රකට වන්නාහ. ඔව්හු අන්හිමියෙකු වෙතද යන්නාහ. මම ස්වර්ගයද පතන්නෙම් වෙමි. එහෙයින් පැවිදි වන්නෙමියි. රජතෙම කීයේය. 
#“දේවයෙනි, යම්හෙයකින් මා වැළපෙද්දී අපේක්ෂා රහිතව පැවිදිවන්නෙහිද, සුතසෝමය, එහෙයින් මම යම් බඳුවූ ඔබගේ මව්වීම්ද මෙය මාවිසින් නපුරුකොට ලබන ලද්දෙක්විය. 
#“දේවයෙනි, යම්හෙයකින් මා වැළපෙද්දී අපේක්ෂා නැතුව පැවිදි වෙහිද, එහෙයින් සුතසෝම නම් පුත්‍රය, මම යම් බඳුවූ තොප ප්‍රසූත කෙළෙම්ද මෙය මා විසින් නපුරු කොට ලබන ලද්දක් වීයයි මව්බිසව කීවාය. 
#“දේවයෙනි, යම් හෙයකින් ජරාවට ගියාවූ අප නොබලා පැවිදි වෙහිද සුතසෝම නම්වූ පුත්‍රය, මේ කිනම් ස්වභාව ධර්මයෙක්ද කවර නම් ප්‍රව්‍රජ්‍යාවක් දැයි පියරජ තෙම ඇසීය. 
#“පුත්‍රය, ඔබගේ ලදරුවූ නොපැමිණි යොවුන් වයස් ඇත්තාවූ බොහෝවූද දරුවෝ වෙත්. මිහිරි වචන ඇත්තාවූ ඒ දරුවෝ ඔබ නොදක්නාහු දුකට පැමිණෙත්යයි සිතමියි පියරජතෙම කීයේය. 
#“ළදරුවූ නොපැමිණි යොවුන් වයස් ඇත්තාවූ මිහිරි වචන ඇති මාගේ මේ පුත්‍රයන් කෙරෙන්ද නුඹලා සියල්ලන්ගෙන්ද බොහෝ කාලයක් නමුත් සිට වෙන්වීම වන්නේයයි මහාසත්වතෙම කීයේය. 
#“දේවයන්වහන්ස, යම්හෙයකින් හඬන්නාවූ අප කෙරෙහි අපේක්ෂාවක් නැතිව පැවිදි වෙහිද එහෙයින් අප කෙරෙහි ඔබගේ ආදර සිත සිඳීගියේද, නොහොත් කරුණාවක් වත් නැද්දැයි ඒ භාර්‍ය්‍යාවෝ ඇසූහ. 
#“තොප කෙරෙහි මාගේ ආදර සිත සිඳී ගියේද, නොවෙයි. තොපකෙරෙහි මාගේ කරුණාවද ඇත්තේය. මම ස්වර්ගයද පතන්නෙම් වෙමි. එහෙයින් මම පැවිදිවන්නෙමියි ඔවුන් අස්වැසීය. 
#“දේවයන් වහන්ස, යම්හෙයකින් මා වැළපෙද්දී අපේක්ෂාවක් නැතුව පැවිදි වෙහිද එහෙයින් යම්බඳුවූ ඔබට මම භාර්‍ය්‍යාවීම්ද, සුතසෝම රජ්ජුරුවෙනි, මාවිසින් මෙය නපුරුකොට ලබන ලද්දක් විය. 
#“දේවයන් වහන්ස, යම්හෙයකින් මාගේ කුස පිළිසිඳගත් දරුගර්භය අපේක්ෂා රහිතව පැවිදිවෙහිද එහෙයින් යම්බඳුවූ ඔබගේ මම භාර්‍ය්‍යාවීම්ද, සුතසෝම රජ්ජුරුවෙනි, මා විසින් මෙය නපුරුකොට ලබන ලද්දක්විය. 
#“දේවයෙනි, මාගේ කුසෙහිවූ දරුගර්භයතෙම මුහුකුරා ගියේ වෙයි. යම්තාක් එය ප්‍රසූත කරම්ද, ඒතාක් ඉවසුව මැනව, එකළාවූ මම වැන්දඹු නොකෙරේවා. පසුව දුක් දකිමියි අගමෙහෙසිය කියා වැළපුනාය. 
#“සොඳුර, තීගේ කුසයෙහිවූ දරුගර්භය මුහුකුරා ගියේයයි දනිමි. එබැවින් තී පුත්‍රයෙකු ප්‍රසූත කරව, අලාමකවර්ණවූ පුත්‍රයාද තීද හැර මම පැවිදි වන්නෙමියි මහ බෝසත්තෙම කීයේය. 
#“සොඳුරු චන්ද්‍රාදේවිය තී නොහඬව, ගිණිහිරිමල් බඳු ඇස් ඇත්තිය සොක නොකරව, උතුම් ප්‍රාසාදයට නැගෙව, අපේක්ෂාවක් නැතිව මම යන්නෙමියි කීයේය. 
#“මෑනියෙනි, කවරෙක් ඔබ කෝප කෙළේද, කුමක් හෙයින් හඬන්නෙහිද මා දෙස දැඩිව බලන්නෙහිද, වධ නොකට යුතු කවරෙකු නෑයන් බලා සිටියදීම නසම් දැයි වැඩි මහළු පුත්‍රතෙම ඇසීය. 
#“පුත්‍රය, ලබනලද ජය ඇත්තාවූ යමෙක් මා කෝප කෙළේද, හෙතෙම නසන්ට නොහැක්කේය. පුත්‍රය ඔබගේ පියරජතෙම අපේක්ෂාවක් නැතිව මම යන්නෙමියි මට කීයේයයි මව් බිසව කීය. 
#“යම්බඳුවූ මම පෙර උයනට යෙම්ද, මතැතුන්ට පහර දෙම්ද, සුතසෝම රජ පැවිදිවූ කල්හි දැන් කෙසේ නම් එබඳු ක්‍රීඩාවක් කරන්නෙම්දැයි පුත්‍රයා වැළපුණේය. 
#“පියාණෙනි, මාගේ මව හඬද්දී වැඩිමහල් සොහොයුරුද නොකැමැතිව සිටියදී පැවිදි වෙහිද, ඔබගේ අත්දෙකද අල්වාගන්නෙමි. අප අකැමැතිව සිටියදී නොම යන්නෙහි යයි (බාලපුත්‍රයා පියරජහු ග්‍රීවයෙන් දැඩිකොට අල්වා ගත්තේය.) 
#“එම්බා කිරි මව තී නැගිටුව, මේ කුමරු අන් තැනකට ගෙණ ගොස් සිත් අලවව, ස්වර්ගසම්පත්තිය ප්‍රාර්ථනා කරන්නාවූ මාගේ මේ ගමනට උවදුරක් නොකෙරේවායි රජතෙම කීයේය. 
#“මේ දිළිසෙන්නාවූ මැණික දෙන්නෙම් නම් යහපති මට මෙයින් කවර ප්‍රයෝජනයෙක්ද, සුතසෝම රජු පැවිදිවූ කල්හි මේ මැණික ගෙණ මම කුමක් කරන්නෙම්දැයි කිරි මව වැළපුනීය. 
#“දේවයන්වහන්ස, ඔබගේ භාණ්ඩාගාරයද මහත්වේ. ඔබගේ කොටුගුල්ද පිරීඇත්තේය. ඔබ විසින් පෘථිවියද දිනන ලදී. එහෙයින් සිත් අලවා වාසය කරණු මැනව, පැවිදි නොවෙවයි. මහ ඇමතිතෙම කීයේය. 
#“මාගේ භාණ්ඩාගාරයද මහත්වේ. මාගේ කොටුගුල්ද පිරීඇත්තේය. මා විසින් පෘථිවියද දිනන ලදී. ඒ සියල්ල හැරදමා මම පැවිදිවන්නෙමියි මහසත්තෙම කීයේය. 
#“දේවයන් වහන්ස, මාගේද ධනය බොහෝ වෙයි. ගණන් කරන්ටද නොහැක්කෙමි. දේවයන් වහන්ස, ඒ සියල්ලද ඔබට දෙමි. සිත් අලවා වාසය කරණු මැනව. දේවයන් වහන්ස, පැවිදි නොවෙවයි කුලවඞ්ඪන නම් සිටු තෙම කීයේය. 
#“එම්බා කුලවඞ්ඪන සිටාණෙනි, තොපට බොහෝ ධනය ඇතැයි දනිමි. මම තා විසින්ද පුදන ලද්දේ වෙමි. මම ස්වර්ගයද ප්‍රාර්ථනා කරන්නේ වෙමි. එහෙයින් පැවිදි වන්නෙමියි රජ තෙම කීයේය. 
#“සෝමදත්ත නම් මළනුවෙනි, මම බොහෝ සෙයින් කලකිරුනේවෙමි. ගිහිගෙයි නොඇල්ම මා මැඩ පවත්වයි. බොහෝ ආහාරයෝද වෙත්. අදම මම පැවිදි වන්නෙමියි බාල සොහොයුරු කැඳවා කීයේය. 
#“සුතසෝම රජ්ජුරුවෙනි, අදම පැවිදිවෙමියි මෙයම ඔබ විසින් කැමතිවන ලදී. එහෙයින් අදම ඔබ පැවිදිවුව මැනව, මමද පැවිදිවන්නෙමියි ඔබගෙන් වෙන්ව සිටින්ට මම නොහැකි වන්නෙමියි බාල සහෝදරයා කීයේය. 
#“අප දෙදෙනාටම පැවිදිවන්ට නොහැකිය. දැනුදු නගරයෙහිද ජනපදයෙහිද නොපිසනු ලැබේ හෙවත් උදුන්වල ගිනි නොදල්වයි. සුතසෝම රජහු පැවිදිවූ කල්හි අපි දැන් කෙසේ කරන්නෙමුදැයි මහජනයා වැළපේ, 
#“මේ ජීවිතය රදවුන්ගේ අළු පෙරහනෙහි ස්වල්පවූ ජලයක් මෙන් හැර ගනීයයි සිතමි. මෙසේ ජීවිතය ඉතා ස්වල්පවූ කල්හි ප්‍රමාදවන්ට සුදුසු කාලය නොවේ. 
#“මේ ජීවිතය රදවුන්ගේ අළු පෙරහනෙහි ස්වල්පවූ ජලයක් මෙන් අල්වා ගනීයයි සිතම්, මෙසේ ස්වල්පවූ ජීවත් වීම ඇති කල්හි ද අඥාන සත්වයෝ ප්‍රමාදවෙත්, 
#“ඔව්හු නරකය වඩත්, තිරිසන් යෝනියද ප්‍රේත අපායද දියුණු කෙරෙත්, තෘෂ්ණා බන්ධනයෙන් බැඳුනාවූ ඔව්හු කාලකඤ්ජ නම් අසුර නිකායද වඩත්යයි මහබෝසත් තෙම කීයේය. 
#“නුදුරු තන්හිවූ පුප්ඵක නම් ප්‍රාසාදය සමීපයෙහි රජස් සමූහය උස්ව නැගේ. අපගේ යශස් ඇත්තාවූ දැහැමිවූ රජහුගේ කෙශයෝ සිඳින ලද්දාහු යයි හඟිමියි මහ ජනතෙම වැළපුනේය. 
#“අන්තඃපුර ස්ත්‍රීන් විසින් පිරිවරණලද රජතෙම යම් තැනෙක්හි හැසුරුණේද, මනාවර්ණ ඇත්තාවූ මල්වලින්ද නොයෙක් මල්මාලාවන්ගෙන්ද ගැවසී ගත්තාවූ මේ තෙම ඒ රජහුගේ ප්‍රාසාදයවේ. 
#“නෑ සමූහයා විසින් පිරිවරණ ලද රජතෙම යම් තැනෙක්හි හැසුරුනේද, යහපත් වර්ණ ඇත්තාවූ මල්වලින් හා නොයෙක් මල්වලින් ගැවසී ගත්තාවූ මේ ප්‍රාසාදය තෙම ඒ රජහුගේ ප්‍රාසාදයවේ. 
#“අන්තඃපුරවාසීන් විසින් පිරිවරණලද්දාවූ රජතෙම යම් තැනෙක හැසුරුනේද, යහපත් වර්ණ ඇත්තාවූ මල්වලින් හා නොයෙක් මල්මාලාවලින් ගැවසීගත්තාවූ මෙය ඒ රජහුගේ කූටාගාරයවේ. 
#“නෑ සමූහයා විසින් පිරිවරණ ලද්දාවූ රජතෙම යම්තැනෙක්හි හැසුරුනේද, යහපත්වර්ණ ඇති මල්වලින් හා නොයෙක් මල්මාලාවන්ගෙන් ගැවසී ගත්තාවූ මේ කුළුගෙය ඒ රජහුගේ කුළුගෙයවේ. 
#“අන්තඃපුරවාසීන් විසින් පිරිවරණ ලද්දාවූ රජ තෙම යම් තැනෙක්හි හැසුරුනේද, සිත්කළුවූ සියලු කල්හි මනාව පිපියාවූ මේ උද්‍යාන භූමි තොමෝ ඒ රජහුගේ අශොක වන භූමියවේ. 
#“නෑ සමූහයා විසින් පිරිවරණ ලද්දාවූ රජතෙම යම්තැනෙක්හි හැසුරුනේද, හැමකල්හි මනාව පිපියාවූ සිත් කළුවූ මෝතොමෝ ඒ රජුගේ අශොකවන භූමියවේ. 
#“අන්තඃපුරවාසීන් විසින් පිරිවරණ ලද්දාවූ රජතෙම යම් තැනෙක හැසුරුනේද, රම්‍යවූ හැම කල්හි මනාව පිපියාවූ මේ උයන ඒ රජහුගේ උයනවේ. 
#“නෑ සමූහයා විසින් පිරිවරණ ලද්දාවූ රජතෙම යම් තැනෙක්හි නිතර හැසුරුනේද, සිත්කළුවූ සියලු කල්හි මනාව පිපියාවූ මේ උයන ඒ රජුගේ උයනවේ. 
#“අන්තඃපුරවාසීන් විසින් පිරිවරණ ලද්දාවූ රජ තෙම නිතර හැසුරුනේද, ඒ රජහුගේ හැම කල්හි මනාව පිපියාවූ සිත්කළුවූ ඒ මේ කිණිහිරි වනයවේ. 
#“නෑ සමූහයා විසින් පිරිවරණ ලද්දාවූ රජතෙම යම් තැනෙක්හි නැවත නැවත හැසුරුනේවේද, ඒ රජහුගේ සිත්කළුවූ සියලු කල්හි මනාව පිපියාවූ ඒ මේ කිණිහිරි වනයවේ. 
#“යම්තැනෙක්හි අන්තඃපුරවාසීන් විසින් පිරිවරණ ලද්දාවූ රජතෙම නැවත නැවත හැසුරුනේද ඒ රජහුගේ සිත්කළුවූ හැම කල්හි මනාව පිපියාවූ ඒ මේ පළොල් වනයවේ. 
#“යම් තැනෙක්හි නෑ සමූහයා විසින් පිරිවරණ ලද්දාවූ රජතෙම නැවත නැවත හැසුරුනේද, ඒ රජහුගේ සිත්කළුවූ හැම කල්හි මනාව පිපියාවූ ඒ මේ පළොල් වනයවේ. 
#“යම්තැනෙක්හි අන්තඃපුරවාසීන් විසින් පිරිවරණ ලද්දාවූ රජතෙම නැවත නැවත හැසුරුනේද, ඒ රජහුගේ සිත්කළුවූ සියලු කල්හි මනාව පිපියාවූ ඒ මේ අඹවනයවේ. 
#‘යම් තැනෙක්හි ඤාති සමූහයා විසින් පිරිවරණ ලද්දාවූ රජතෙම නැවත නැවත හැසුරුනේද, ඒ රජහුගේ සිත්කළුවූ හැමකල්හි මනාව පිපියාවූ ඒ මේ අඹවනයවේ. 
#“යම් තැනෙක්හි අන්තඃපුරවාසීන් විසින් පිරිවරණ ලද්දාවූ රජතෙම නැවත නැවත හැසුරුනේද, ඒ රජහුගේ පක්ෂීන් විසින් පිරිවරණ ලද්දාවූ නොයෙක් පුෂ්පයෙන් ගැවැසී ගත්තාවූ මේ පොකුණවේ. 
#“යම්තැනෙක්හි ඤාති සමූහයා විසින් පිරිවරණ ලද්දාවූ රජතෙම නැවත නැවත හැසුරුනේද, ඒ රජහුගේ පක්ෂීන් විසින් පිරිවරණලද්දාවූ නොයෙක් මලින් ගැවසී ගත්තාවූ මේ පොකුණ වේයයි. (පිරිවර ජනයා වැළපෙමින් හැසුරුනේය.) 
#“සුතසෝම රජතෙමේ වනාහි මේ රාජ්‍යය හැර දමා පැවිදිවූයේ හඳනාලද කසටවත් ඇත්තේ හස්ති රාජයෙකු මෙන් තනිවම හැසිරේයයි කීයේය. 
#“පෙර තොප විසින් කරණලද කාමරතී ක්‍රීඩාවන් නොවෙත්වා සිනහ කාරණයන්ද සිහිනොකරව්. වස්තුකාම ක්ලේශ කාමයෝ තොපට හිංසා නොකරත්වා. සුදස්සන නම් නුවර වනාහි සිත්කළුවේමැයි. 
#“දාවල්ද, රාත්‍රියෙහිද අප්‍රමානවූ මෛත්‍රී සිතද වඩව්. ඉක්බිති කරණලද පින්කම් ඇත්තවුන්ගේ වාසස්ථානයවූ දෙව්ලොවට පැමිණෙව්යයි පිරිසට අවවාද කෙළේය.” 
#
#
#