4. මාරසංයුත්තය. 
1. ආයු වර්ගය. 
1. තපොකම්ම සූත්‍රය. 
1. මා විසින් මෙසේ අසන ලදී. එක් කලෙක භාග්‍යවතුන් වහන්සේ බුදුව පළමු කාලයෙහි (බුදුවූ අළුතම) උරුවේලා ජනපදයෙහි නෙරඤ්ජරා ගං ඉවුරෙහි අජපාල නුගරුක මුල වෙසෙනසේක. 
2. එකල වනාහි හුදකලාව චිත්තවිවේකයෙන් හුන් භාග්‍යවතුන්වහන්සේට “ප්‍රීතියෙන් මම් ඒසා දැඩිවූ දුෂ්කර ක්‍රියායෙන් මිදුනෙම් වෙමි. ඒ අවැඩ පිණිසවූ (අවැඩ ඇසුරු කළ) දුෂ්කරක්‍රියායෙන් ඒකාන්තයෙන් මනාව මිදුනෙම් වෙමි. ස්ථිරව එළඹ සිටි සිහි ඇතිව සත්‍යාවබෝධය ලදිමි”යි මෙසේ සිතක් පහළ විය. 
3. එකල පවිටුවූ මාරතෙම භාග්‍යවතුන්වහන්සේගේ සිත තම සිතින් දැනගෙන භාග්‍යවතුන්වහන්සේ යම් තැනකද එතැනට පැමිණියේය. පැමිණ ගාථායෙන් මෙසේ කීය: 

“යම් තපසෙකින් සත්වයෝ පිරිසිදු වෙත්ද, එසේවූ ඒ දුෂ්කර ක්‍රියා තපසින් ඉවත්ව, අශුද්ධවම හිඳ, ‘ශුද්ධයෙමි’යි සිතන්නෙහිය ශුද්ධියට යන මග වරදවා ගත්තෙහිය.” 
4. එවිට භාග්‍යවතුන්වහන්සේ මේ පවිටු වසවත් මරු යයි දැන ඔහුට ගාථාවලින් මෙසේ වදාළසේක. “යම්කිසි අමර තපසක් (ශරීරයට දුක්දීමෙහි යෙදීමක්) වේද, එය අවැඩම පිණිස පවතීයයි. වනයෙහි රිටි පලුපත් 
ගෙන නැවක් පදවන්නට තැත් කිරීමක් මෙන් සියලු අනර්ථය ගෙන දෙන්නේයයි දැන, 
“ශීල-සමාධි-ප්‍රඥා යන මාර්ගය සත්‍යාවබොධය පිණිස වඩා පරම ශුද්ධිය (රහත් බව) අත්පත් කෙළෙමි. මරුව, තෝ පැරදුණෙහිය.” 
5. එවිට පාපී මාරතෙම, “භාග්‍යවත්තෙම මා දනී, සුගතතෙමේ මා හඳුන”යි සිතා ශෝකීව දොම්නස්ව එහිම අතුරුදන් විය. 
2. නාග සූත්‍රය. 
1. මා විසින් මෙසේ අසනලදී. එක්කලෙක භාග්‍යවතුන් වහන්සේ බුදුව පළමු කාලයෙහි උරුවෙල් දනව්වෙහි නේරඤ්ජරා ගං ඉවුරෙහි අජපාල නුගරුක් මුල වසනසේක. එකල භාග්‍යවතුන්වහන්සේ දැඩි ගනඳුරු රැයෙහි එළි මහනෙක හුන්සේක් වේ. වැහිපොද ද එක දෙක වැටෙයි. 
2. එකල පාපී මාරයා භාග්‍යවතුන්වහන්සේට බිය, වෙවුලුම් හා ලොමුදැහැගැන්ම උපදවනු කැමැත්තේ මහ ඇත් රජක්හුගේ වෙස් මවාගෙන භාග්‍යවතුන් වහන්සේ යම් තැනකද එතැනට පැමිණියේය. ඔහුගේ හිස මහ කළුගලක් වැන්න, ඔහුගේ දත් පිරිසිදු රිදී වැන්න. ඔහුගේ සොඬ මහ නගුල් හිසක් වැන්න. 
3. එවිට භාග්‍යවතුන්වහන්සේ ‘මේ පාපී මරුය’යි දැන ඔහුට මෙසේ ගාථායෙන් වදාළසේක: 

“දික් කලක්ම ප්‍රියවූත් අප්‍රියවූත් වෙස්ගෙන (තෝ) මා වෙත නැවත නැවත එන්නෙහිය. එයින් පව්කාරය, තට වැඩක් නැත. මාරය, තෝ පැරදුණෙහිය.” 
4. එවිට පාපී මාරතෙමේ ‘භගවත් තෙම මා දනී සුගතතෙම මා දනි’යි සිතා දුකට, දොම්නසට පත්ව එහිම අතුරුදන් විය. 
3. සුභ සූත්‍රය. 
1. මා විසින් මෙසේ අසනලදී. භාග්‍යවතුන්වහන්සේ බුදුවූ පළමු කාලයෙහි උරුවෙල්දනව්හි අජපල් නුගරුක මුල වසන සේක. එකල භාග්‍යවතුන් වහන්සේ දිනෙක රෑ ගනඳුරෙහි එළිමහණෙක හුන්සේක. වැසිපොදද එක දෙක වැටෙයි. 
2. එකල පාපී මාරතෙම භාග්‍යවතුන් වහන්සේට බිය, වෙවුලුම හා ලොමුදැහැගැන්ම උපදවනු කැමැත්තෙන් භාග්‍යවතුන්වහන්සේ යම් තැනකද එතැනට පැමිණියේය. පැමිණ, භාග්‍යවතුන්වහන්සේ නොදුරෙහි කුදුමහත් නොයෙක් ආකාර පියකරු බියකරු වෙස් විලස් දැක්වීය. 
3. එවිට භාග්‍යවතුන් වහන්සේ ‘මේ පාපී මාරයාය’යි දැන, පාපී මාරයාට මෙසේ ගාථායෙන් වදාළසේක: 
“දික් කලක්ම ප්‍රියවූත්, අප්‍රියවූත් වෙස් ගෙන තෝ මාවෙත නැවත නැවත එන්නෙහිය. එයින් පව් කාරය, තට වැඩෙක් නැත. තෝ (පැරදුණෙහි) ය.” 
“යම් කෙනෙක් කයින්, වචනයෙන්, සිතින් මනාව හික්මුණාද මරුව, ඔවුහු තා යටතට නො එන්නාහ. මරුව, ඔහු තගේ බැම්මට අසු නොවන්නාහ. 
4 එවිට පාපී මාරයා භාග්‍යවතුන්වහන්සේ තමා දනිතැයි, සුගතයෝ තමා හඳුනතැයි සිතා දුක් දොම්නස් වූයේ එහිම අතුරුදන් විය. 

4. (පළමුවන) පාස සූත්‍රය. 
1. මා විසින් මෙසේ අසනලදී. එක් කලෙක භාග්‍යවතුන් වහන්සේ බරණැස් නුවර අසල ඉසිපතන නම්වූ මුව වෙනෙහි වසනසේක. එහිදී භාග්‍යවත්හු “මහණනි”යි භික්ෂූන්ට කථා කළ සේක. “ස්වාමීන් වහන්සැ”යි ඒ භික්ෂූහු භාග්‍යවතුන්ට උත්තර දුන්හ. 
2. භාග්‍යවතුන්වහන්සේ මෙසේ වදාළසේක: “මහණනි, නුවණින්, මෙනෙහි කිරීමෙන්, නුවණින් ප්‍රධාන වීර්‍ය්‍ය වැඩීමෙන්, හැමටම උතුම් (රහත්ඵල) මිදුම මට ලැබිණ, හැමට උතුම් (රහත්ඵල) මිදුම මවිසින් ප්‍රත්‍යක්ෂ කරණ ලදී. තෙපිද මහණනි, නුවණින් මෙනෙහි කිරීමෙන්, නුවණින් ප්‍රධාන වීර්‍ය්‍ය වැඩීමෙන් පරම (රහත්ඵල) මිදුම ලබවු, පරම මිදුම පැහැදිලි කරවු.” 
3. එවිට පාපී මාරයා භාග්‍යවතුන් වහන්සේ යම් තැනකද එතැනට පැමිණියේය. පැමිණ, භාග්‍යවතුන්ට ගාථායෙන් මෙසේ කීය: 
“මහණ, තෝ කෙලෙස් මල පුඩුයෙන් බැඳුණෙහි යම් දෙව්සැප කෙනෙක් මිනිස් කම්සැප කෙනෙක් වෙත්ද, ඒ මාර බැම්මෙන් (කෙලෙස් බැම්මෙන්) බැඳුණෙහිය. මහණ, මගෙන් තෝ නොගැලවෙන්නෙහි.” 
4. “මාරය, මම් කෙලෙස් මලපුඩුයෙන් මිදුණෙමි. යම් දෙව් කම්සැප කෙනෙක් මිනිස්කම් සැප කෙනෙක් වෙද්ද, ඒ හැම මලපුඩුයෙන්ම මිදුනෙමි. මාරය තෝ නැසුණෙහිය.” 
5. එවිට පාපී මාරතෙම භාග්‍යවතුන්වහන්සේ තමා හඳුනතැයි, දනිතැයි, දැන, දුක් දොම්නස් පත්ව එහිම අතුරුදහන්විය. 
5. (දෙවෙනි) පාස සූත්‍රය. 
1. මා විසින් මෙසේ අසනලදී. එක් කලෙක භාග්‍යවතුන් වහන්සේ බරණැස අසළ ඉසිපතන මුව වෙනෙහි වෙසෙනසේක. එකල වනාහි භාග්‍යවතුන් වහන්සේ “මහණෙනි” භික්ෂූන්ට කථාකළ සේක. “පින්වතුන් වහන්සැ”යි ඒ මහණහු භාග්‍යවතුන්ට පිළිවදන් දුන්හ. 

2. ඉක්බිති භාග්‍යවතුන්වහන්සේ මෙය වදාළසේක: ‘මහණෙනි, දෙව්කම් සැපද මිනිස් කම්සැපද යන යම් මලපුඩු කෙනෙක් ඇද්ද ඒ හැම මලපුඩුයෙන් ගැලවුණෙමි. මහණනි, යම් ඒ දෙව්සැප මිනිස් සැප යන මලපුඩු ඇත්නම්, තෙපිද ඒ සියල්ලෙන් මිදුනහුය. එබැවින් මහණනි, බොහෝදෙනාට හිත පිණිස, බොහෝදෙනාට සුව පිණිස, අනුකම්පා පිණිස, දෙව් මිනිසුන්ට වැඩ පිණිස, හිත පිණිස, සුව පිණිස, රටින් රට, නුවරින් නුවර, ගමින් ගම සැරිසරවු, එක් පාරින් දෙදෙනෙක් නොයවු. මහණනි, මුල යහපත්, මැද යහපත්, අග යහපත් දහම අරුත් සහිතකොට දෙසවු. අකුරින් පෙදෙන් නොඅඩු කොට සම්පූර්ණකොට දෙසවු. සියලු අයුරින් පිරිපුන්, පිරිසුදු සසුන් බඹසර (බ්‍රහ්මචර්‍යාව) හෙළිකොට දක්වවු. ප්‍රඥා ඇස වසා සිටි මඳ කෙලෙස් ඇතිසේවූ සත්හු ඇත්තාහ. දහම් නො අසන බැවින් දහමෙන් ඔහු පිරිහීයෙත්. දහම් දැනගන්නෝ ඇත්තාහ. මහණනි, මමත් දම් දෙසන්නට උරුවෙල් දනව් සේනානි නිගම යම් තැනකද එතැනට යන්නෙමි.” 
3. එවිට පාපී මාරතෙම භාග්‍යවතුන් වහන්සේ යම් තැනකද එතැනට පැමිණියේය. පැමිණ, භාග්‍යවතුන් වහන්සේට ගාථායෙන් මෙසේ කීය. 
“මහණ, දෙව්සැපද, මිනිස් සැපද, යන මේ මලපුඩු ඇද්ද, සියල්ලෙන් ඔබ බඳනා ලද්දෙහි. මහ කෙලෙස් බැම්මෙන්ම ඔබ බඳනා ලදුයෙහි. ඔබ නොමිදෙන්නෙහිය”යි කීය. 
4. “දෙව් සැපද, මිනිස් සැපද, යන මළපුඩුයෙන් මම් මිදී ගතිමි. මහ කෙලෙස් බැම්මෙන් මිදුනෙමි. මාරය තෝ නැසුණෙහිය”යි වදාළසේක. 
5. එවිට පාපී මාරයා ‘භාග්‍යවතුන් වහන්සේ මා හැඳින ගත්හ, සුගතයෝ මා හැඳින ගත්හ’යි දැන දුක්ව දොම්නස්ව අතුරුදන් විය. 

6. සප්ප සූත්‍රය. 
1. මා විසින් මෙසේ අසන ලදී. එක් කලෙක භාග්‍යවතුන් වහන්සේ රජගහ නුවර සමීපයෙහි කලන්දක නිවාප නම්වූ වේළුවනාරාමයෙහි වැඩ වසනසේක. 
2. එකල වනාහි භාග්‍යවතුන් වහන්සේ එක් මහත් අන්ධකාරය ඇති රැයෙක එළිමහණෙහි හුන්සේක. වැහි පොදද එක දෙක වැටෙයි. 
3. එකල පාපීවූ මාරයා භාග්‍යවතුන් වහන්සේට බිය, තැතිගැනුම්, ලොමුඩැහැගැනුම් ඇතිකරනු කැමැත්තෙන් මහත් නා රජකුගේ වෙස් ගෙන භාග්‍යවතුන් වහන්සේ යම් තැනකද එතැනට පැමිණියේය. 
4. තනි රුකෙකින්ම කළ මහ ඔරුවක් යම්සේද ඔහුගේ කඳ එසේම විය. සුරා සාදන්නන්ගේ පිටෙහි අතුරන කළාලය යම් තරම්ද ඔහුගේ පෙණයද එතරම් වේ. කොසොල් රජු ආහාර ගන්නා රන් තලිය යම් පමණද, ඔහුගේ ඇස්ද එපමණම වේ. අහස ගුගුරන කල්හි නික්මෙන විදුලිය යම්සේද එසේම ඔහුගේ දිව මුවතුලින් නික්මෙයි. කඹුරු සම (මයිනහම) සුළඟින් පිරෙන කල ඇතිවන හඬ යම්බඳුද, ඔහු හුස්ම ගන්නා පිටකරනා හඬද එබඳුම වේ. 
5. එවිට භාග්‍යවතුන් වහන්සේ ‘මේ පාපී මාරයායැ’යි දැන ඔහුට මෙසේ ගාථාවෙන් වදාළ සේක. 
“යමෙක් හිඳීමාදිය පිණිස මිනිසුන්ගෙන් හිස්වූ ගෙවල් සෙව්නේද, ඒ තමා සංවරවූ මුනිතෙම ඔහු ඔහුගේ ආත්මභාවයෙහි ඇල්ම දුරුකොට හැසිරෙන්නේය. එබඳුවූ මුනිරජුන්ට මේ ආත්මයෙහි භයානක සත්තුද, අරමුණුද බොහෝය. තවත් ඇටමැස්සෝද, සර්පයෝද බොහෝය. එහෙත් හිස් ගෙට වන් ඒ මුනි උතුමා ඒ හේතුකොට 
ගෙන ලොම් ගසක් පමණකුදු නොසෙලෙන්නේය.” 

“අහස පුපුරතත්, පොළොව සෙලවෙතත්, සියලුම සතුන් තැති ගනිතත්, තියුණු යකඩ උලක් පපුවෙහි ගසතත්, බුදුවරු පඤ්චස්කන්ධයන්හි රැක්මක් නොකෙරෙත්.” 
6 ඉක්බිති ඒ පාපී මාරයා, ‘භාග්‍යවත්හු මා දැනගත්හ, සුගතයෝ මා දැනගත්හ’යි සිතා දුක් දොම්නස් වැද එහිම අතුරුදන් වීය. 
7. සුප්පති සූත්‍රය. 
1. මා විසින් මෙසේ අසනලදී. එක් කලෙක භාග්‍යවතුන් වහන්සේ රජගහ නුවර සමීපයෙහිවූ කලන්දක නිවාප නම්වූ වේළුවනාරාමයෙහි වැඩ වෙසෙන සේක. 
2. එකල භාග්‍යවතුන් වහන්සේ දවසෙක රෑ බොහෝ වේලාවක්ම සක්මන් කොට රෑ ඉතා අලුයම්හි පා සෝදා විහාරයට ඇතුල්වී, දකුණු පය මත වම් පය මඳක් ඉක්මවා තබා, සිහිනුවණ ඇතිව, ‘අසුවල් වේලෙහි නැගී සිටුම්හ’යි අදහස සිත්හි කොට, දකුණු ඇලයෙන් උතුම් සැතපුම (සිංහශය්‍යාව) කළ සේක. 
3. එකල්හි පාපී මාරයා භාග්‍යවතුන් වහන්සේ යම් තැනෙකද එතැනට පැමිණියේය. පැමිණ, භාග්‍යවතුන් වහන්සේට ගාථායෙන් මෙසේ කීය: 
“කිමෙක්ද, නිදන්නෙහිද? කුමට නිදන්නෙහිද? මළඑකකු සෙයින් මේ කුමට සැතපෙන්නෙහිද? ‘මට හිස් ගෙයක් ලැබිණැ’යි සිතා සැතපෙන්නෙහිද? මේ හිරු නැගි කල්හි කවර හෙයින් නිදන්නෙහිද?” 
4. (භාග්‍යවතුන් වහන්සේ මෙසේ වදාළ සේක.) “දැලක් බඳුවූ, ඒ ඒ රූපාදිවූ අරමුණෙහි ඇලෙන තෘෂ්ණාව කිසි අරමුණකට (තමා) පමුණුවන්නට (හැකිසේ) යමකු තුළ නැද්ද, එසේවූ බුදුවරතෙම සියලු උපධි නසා ලීමෙන් (සුවපත්ව) සැතපෙන්නේය. මරුව, මෙහි ලා තට කවර වැඩෙක්ද?” 

5. පාපී මාරයා එය අසා, ‘භගවත්හු මා හැඳිනගත්හ, සුගතයෝ මා දැනගත්හ’යි සිතා දුක් දොම්නස් වැද එහිම අතුරුදන් විය. 
8. නන්දන සූත්‍රය. 
1. මා විසින් මෙසේ අසනලදී. එක්කලෙක භාග්‍යවතුන් වහන්සේ සැවැත් නුවර සමීපයෙහිවූ අනේපිඬු සිටාණන් විසින් කරවනලද ජේතවනාරාමයෙහි වැඩවසන සේක. 
2. එකල්හි පාපී මාරයා භාග්‍යවතුන් වහන්සේ යම් තැනෙකද එතැනට පැමිණියේය. පැමිණ, භාග්‍යවතුන් වහන්සේ සමීපයෙහි මේ ගාථාව කීය. 
“දරුවන් ඇති තැනැත්තේ දරුවන් කරණකොට සතුටු වේ. එසෙයින්ම ගවයින් ඇති තැනැත්තේ ගවයින් කරණකොට සතුටු වේ. උපධිහු (පස්කම් ගුණයෝ) වනාහි සත්වයන්ට සතුටට කරුණුයහ. යමෙක් උපධි (පස්කම් ගුණයන්) නැතියේ නම්, හේ සතුටක් නොම ලබයි.” 
3. (එවිට භාග්‍යවතුන් වහන්සේ මෙසේ වදාළ සේක:) “දරුවන් ඇත්තේ දරුවන් කරණකොට ශෝක කෙරේ. එසේම ගවයින් ඇත්තේද ගවයින් කරණකොට ශෝක කෙරේ. උපධීහු (කාමවස්තූහු) වනාහි සත්වයන්හට ශෝකයට කරුණුයහ. යමෙක් උපධි (පස්කම්) නැතියේ නම් ඔහු ශෝක නොකෙරේ. 
4. ඉක්බිති පාපී මාරයා, ‘භාග්‍යවත්හු මා දැනගත්හ, සුගතයෝ දැනගත්හ’යි සිතා එහිම අතුරුදන් විය. 

9. (පළමුවන) ආයු සූත්‍රය. 
1. මා විසින් මෙසේ අසනලදී. එක්කලෙක භාග්‍යවතුන් වහන්සේ රජගහ නුවර සමීපයෙහිවූ කලන්දක නිවාප නම්වූ වේළුවනාරාමයෙහි වැඩවසන සේක. එහිදී භාග්‍යවතුන් වහන්සේ ‘මහණෙනි, කියා භික්ෂූන්ට කථාකළ සේක. ‘පින්වතුන් වහන්සැ’යි ඒ භික්ෂූහු භාග්‍යවතුන් වහන්සේට පිළිවදන් දුන්හ. 
2. භාග්‍යවතුන් වහන්සේ (ඔවුන්ට) මෙසේ වදාළ සේක. “මහණෙනි, මිනිසුන්ගේ මේ ආයුෂ මඳ එකෙක. පරලොව යා යුතුය. (එබැවින්) කුසල් කළ යුතුය. බ්‍රහ්මචරියාවෙහි හැසිරිය යුතුය. උපන්නහුට නොමැරී සිටීමෙක් නම් නැත. මහණෙනි, යමෙක් වැඩිම කලක් ජීවත්වන්නේ නම්, ඔහු සියක් අවුරුද්දක් හෝ එයට මඳක් වැඩියෙන් හෝ ජීවත් වෙයි.” 
3. ඉක්බිති පාපී මාරයා භාග්‍යවතුන් වහන්සේ යම් තැනෙකද එතැනට පැමිණියේය. පැමිණ, භාග්‍යවතුන්ට ගාථාවෙන් මෙය කීය. 
“මිනිසුන්ගේ ආයුෂ දිගය. නුවණැති මිනිසා එය හෙළා 
නොදක්නේය. කිරිබීම පමණක් ඇති ළදරුවකු මෙන් 
හැසිරෙන්නේය. මරණය ළංවී ඊමෙක් නැත.’ 
4 (එවිට භාග්‍යවතුන් වහන්සේ මෙසේ වදාළ සේක) “මිනිසුන්ගේ ආයු මඳය. නුවණැති පුරුෂයා එය හෙළා දක්නේය. ඉස ගිනි ගත්තකු සේ හැසිරෙන්නේය. මරණය නොඊමෙක් නැත.” 
5. එවිට පාපී මාරයා, ‘භාග්‍යවතුන් වහන්සේ මා දැන ගත්හ, සුගතයෝ මා දැනගත්හ’යි සිතා දුක් දොම්නස් වැද එහිම අතුරුදන් විය. 
10. (දෙවෙනි) ආයු සූත්‍රය. 
1. මා විසින් මෙසේ අසනලදී. එක් කලෙක භාග්‍යවතුන්වහන්සේ රජගහ නුවර සමීපයෙහි කලන්දක නිවාප නම්වූ වේළුවනාරාමයෙහි වැඩවසන සේක. එහිදී භාග්‍යවතුන් වහන්සේ ‘මහණෙනි,’ කියා භික්ෂූන්ට කථාකළ සේක. ‘පින්වතුන් වහන්සැ’යි ඒ භික්ෂූහු භාග්‍යවතුන් වහන්සේට පිළිවදන් දුන්හ. 

2. එකල භාග්‍යවතුන් වහන්සේ මෙසේ වදාළසේක. “මහණෙනි, මිනිසුන්ගේ මේ ආයු මඳය. පරලොව යා යුතුය. කුසල් කළ යුතුය. බ්‍රහ්මචර්‍ය්‍යාවෙහි හැසිරිය යුතුය. උපන්නහු නොමැරී ඉඳුමෙක් නැත. මහණෙනි, යමෙක් වැඩිම කලක් ජීවත්වන්නේ නම් ඔහු හවුරුදු සියයක් හෝ එයට මඳක් වැඩියෙන් හෝ ජීවත්වෙයි.” 
3. එවිට පාපී මාරයා භාග්‍යවතුන් වහන්සේ යම් තැනෙකද, එතැනට පැමිණියේය. පැමිණ, භාග්‍යවතුන්ට ගාථාවෙන් මෙය කීය: 
“රෑ දාවල්හු මිනිසා ඉක්ම නොයත්. ජීවිතය නිරුද්ධ නොවේ. සතුන්ගේ ආයුෂ ඔවුන් අනුවම යයි. ඔවුන් අත්නොහරියි. රියෙහි ඒරියාකඳ අනුව යන නිම්වළල්ල මෙනි.” 
4. (එවිට භාග්‍යවතුන්වහන්සේ මෙසේ වදාළසේක) “රෑ දාවල් මිනිසා ඉක්ම යෙත්. ජීවිතය නිරුද්ධ වේ. මිනිසුන්ගේ ආයුෂ ගෙවේ. කුඩා ඇළදොළවල දිය මෙනි.” 
5. එවිට පාපී මාරයා ‘බුදුහු මා හඳුනති. සුගතයෝ මා දනිතැ’යි දැන දුක්දොම්නස්ව එහිම අතුරුදන් විය. (පළමු වග නිමියේය.) 
2. රජ්ජ වර්ගය. 
1. පාසාන සූත්‍රය. 
1. මා විසින් මෙසේ අසනලදී. එක් කලෙක භාග්‍යවතුන් වහන්සේ රජගහනුවර අසළ ගිජුකුළුපව්වෙහි වසන සේක. එකල වනාහි භාග්‍යවතුන් වහන්සේ ඉතා කළුවර රැයෙහි එළිමහනෙහි වැඩහුන් සේක. වැසි පොදද එක දෙක වැටේ. 

2. එකල පාපී මාරයා භාග්‍යවතුන්ට බිය හා වෙවුලුම හා ලොමුදැහැගැන්ම ඇතිකරනු කැමැත්තේ භාග්‍යවතුන් වහන්සේ යම් තැනෙකද, එතැනට පැමිණියේය. පැමිණ, භාග්‍යවතුන් වහන්සේට නොදුරෙහි මහත් මහත් ගල් උගුළුවා පෙරළා ලීය. 
3. එවිට භාග්‍යවතුන් වහන්සේ ‘මේ පාපී මාරයා’යයි දැන ඔහුට ගාථායෙන් මෙසේ වදාළසේක: 
“ඉදින් මේ සියලුම ගිජුකුළුපව්ව සොලවන්නෙහි නමුදු මනාව කෙලෙසුන්ගෙන් මිදුනු බුදුවරුන්ගේ සෙලවීමෙක් නැත.” 
4. එවිට පාපී මාරතෙම ‘භාග්‍යවත්හු මා දනිති. සුගතයෝ මා හඳුනති’යි සලකා දුක් දොම්නස්ව එහිම අතුරුදන් වීය. 
2. සීහ සූත්‍රය. 
1. මා විසින් මෙසේ අසනලදී. එක්කලෙක භාග්‍යවතුන් වහන්සේ සැවැත් නුවර සමීපයෙහිවූ අනේපිඬු සිටාණන් විසින් කරවනලද ජේතවනාරාමයෙහි වැඩවසන සේක. එකල භාග්‍යවතුන් වහන්සේ මහත් පිරිසක් විසින් පිරිවරණ ලදුව දම් දෙසති. 
2. එකල පාපී මාරයාහට “මේ ගෞතම ශ්‍රමණ තෙමේ මහත් පිරිසක් විසින් පිරිවරණ ලද්දේ දහම් දෙසයි. දහම් අසන්නවුන්ගේ නුවණ ඇස කණ කරන්නට ශ්‍රමණ ගෞතමයන් කරා ගියොත් යෙහෙකැ”යි මේ සිත වීය. 
3. ඉක්බිති පාපී මාරයා භාග්‍යවතුන් වහන්සේ යම් තැනෙකද, එතැනට පැමිණියේය. පැමිණ, භාග්‍යවතුන් වහන්සේට ගාථායෙන් මෙසේ කීය: 
“කිම? පිරිසෙහි සිංහ රජෙකු නිර්භයව නාද කෙරෙහිද? දනුව. තට සමවූ සතුරෙක් ඇත. ‘දිනූයෙකිමි’යි සිතනෙහිද?” 

4. (එවිට භාග්‍යවතුන්වහන්සේ මෙසේ වදාළසේක.) “ලොව ඇල්ම ඇතිකරන තණ්හාව ඉක්මවාලු, බල (දසය) ලැබූ, මහා වීරවූ, තථාගතවරු පිරිස්හි නොබියව නාද කෙරෙත්මය. (ඉන් තට කිම?)” 
5. එවිට පාපී මාරතෙම ‘භගවත්හු මා දනිති, සුගතයෝ මා හඳුනති’යි සලකා දුක් දොම්නස්ව එහිම අතුරුදන් වීය. 
3. සකලික සූත්‍රය. 
1. මා විසින් මෙසේ අසනලදී. එක් කලෙක භාග්‍යවතුන් වහන්සේ රජගහ නුවර අසළ මද්දකුච්ඡි නම් මුව වෙනෙහි වැඩවසන සේක. 
2. එකල වනාහි භාග්‍යවතුන් වහන්සේගේ පය ගල් පතුරෙකින් පැහැරුණේ වෙයි. භාග්‍යවතුන් වහන්සේගේ ශරීරයෙහි හටගත් දැඩිවූ, රළුවූ, නොමිහිරිවූ, නොමනාවූ මහත් දුක් වේදනා පැවැත්තේය. එහෙත් භාග්‍යවතුන් වහන්සේ ඒ හැම එළඹසිටි සිහි ඇතිව, නුවණ ඇතිව, නොපෙළමින් ඉවසති. ඉක්බිති භාග්‍යවතුන් වහන්සේ සඟළ සිවුර හතරට නමා එළා (දකුණු) පය මත (වම්) පය මඳක් ඉක්මවා තබා එළඹසිටි සිහි නුවණ ඇතිව උතුම් සැතපුමෙන් සැතපුණුසේක. 
3. එවේලෙහි පාපී මාරයා භාග්‍යවතුන් වහන්සේ යම් තැනෙකද, එතැනට පැමිණියේය. පැමිණ, භාග්‍යවතුන් වහන්සේට ගාථායෙන් මෙසේ කීය: 
“සිහි මුළායෙන් නොහොත් කවි බැඳීමට සිත සිතා කවි බැඳුමෙන් මත්ව නිදන කවියෙකු මෙන් මත්ව නිදන්නෙහිද? කළයුතු (අන්) බොහෝ වැඩ යුෂ්මතාට නැද්ද? කිසිවෙකු නැති මේ සස්නෙහි මේ කුමට තනිව නිදිබර මුහුණ ඇතිව නිදන්නෙහිද?” 
(එවිට භාග්‍යවතුන් වහන්සේ මෙසේ වදාළසේක.) “මුළායෙකින් නොමනිදමි. කවි බැඳුමට සිත සිතා කවි බැඳුමෙහි මත්ව නිදනා කවියෙකු මෙන් මත්ව නිදන්නෙක්ද නොවෙමි. අර්ථයට පැමිණෙන එහෙයින්ම පහවූ ශෝක ඇතිව, සියලු සතුන්ට අනුකම්පා ඇතිව, කිසිවකු නැති සෙනස්නෙහි තනිව සැතපෙමි. 

“යම් කෙනෙකුන්ගේ පපුවෙහි (කෙලෙස්) හුල ඇනුණේද, එහෙයින්ම සැනෙන් සැනෙන් ළය සැලෙනු යේද, ඒ (කෙලෙස්) හුල් ඇති, ඔහු පවා නිදි ලබත්. එසේ කල්හි පහවූ සියලු හුල් ඇති මේ මම් කවර හෙයින් නොනිදම්ද? 
“මම් වූකලී අවදිව ඉඳිමිනුත් සැක බිය නොගනිමි. නිදන්නට වුවද සැක බිය නැතියෙමි. රෑ දාවල්හු මා නොතවත්. ලොව කිසිම තැනෙක (මට) පිරිහීමක් නොදකිමි. එබැවින් සියලු සත් වග කෙරේ දයාවෙන් සැතපෙමි. 
5. එවිට පාපී මාරයා ‘භගවත්හු මා දනිති. සුගතයෝ මා හඳුනති’යි සලකා දුක් දොම්නස්ව එහිම අතුරුදන් විය. 
4. පතිරූප සූත්‍රය. 
1. මා විසින් මෙසේ අසනලදී. එක් සමයෙක්හි භාග්‍යවතුන් වහන්සේ කොසොල් රට ඒකසාල නම් බමුණු ගමෙහි වැඩවසනසේක. එකල භාග්‍යවතුන්වහන්සේ මහ ගිහි පිරිසක් විසින් පිරිවරණ ලද්දේ දහම් දෙසති. 
2. එකල්හි පාපී මාරයාට මේ සිත පහළ විය. “මේ ශ්‍රමණ ගෞතමයා මහ ගිහි පිරිසක් විසින් පිරිවරණ ලද්දේ දහම් දෙසයි. නුවණැස කණ කරනු පිණිස ශ්‍රමණ ගෞතමයා යම් තැනෙකද, එතැනට පැමිණීම යහපති.’ 
3. ඉක්බිති පාපී මාරයා භාග්‍යවතුන්වහන්සේ යම් තැනෙකද එකැනට පැමිණියේය. පැමිණ, භාග්‍යවතුන් වහන්සේට ගාථායෙන් මෙසේ කීය: 

“අන්හට අනුශාසනා කෙරුම යුෂ්මත්හට නොවටී. එය කෙරෙමින් රිසිබැව් නොරිසිබැව් දෙක්හි නොඇලෙව. 
4. (භාග්‍යවතුන්වහන්සේ මෙසේ වදාළසේක.) “බුදුවරයෙක් ලොවට හිත කැමතියේ, දයා පතුරුවනුයේ අන්හට අනුශාසන කෙරේද, තථාගතවූ හෙතෙම රිසි නොරිසි දෙකින්ම මිදුනෙක.” 
5. එවිට පාපී මාරයා ‘භගවත්හු මා දනිති, සුගතයෝ මා හඳුනති’යි සලකා දුක් දොම්නස් වැද එහිම අතුරුදන් විය. 
5. මානස සූත්‍රය. 
1. මා විසින් මෙසේ අසනලදී. එක් කලෙක භාග්‍යවතුන් වහන්සේ සැවැත් නුවර අසල අනේපිඬු සිටාණන් විසින් කරවනලද ජේතවනාරාමයෙහි වැඩ වසනසේක. 
2. එකල පාපී මාරයා භාග්‍යවතුන් වෙත පැමිණියේය. පැමිණ, භාග්‍යවතුන්ට ගාථායෙන් මෙසේ කීය: 
“අහසින් යන්නවුන් පවා බැඳගන්නා, සිත පහළ වන යම් රාග මලපුඩුයෙක් ලොව නැත්තේද, එයින් තා පෙළා බැඳගන්නෙමි. මහණ, තෝ මගෙන් නොමිදෙන්නෙහිය.” 
3. (භාග්‍යවතුන්වහන්සේ මෙසේ වදාළසේක.) “ඇදගන්නාවූ රූප, ශබ්ද ගන්ධ, රස හා කය හැපෙන දේ යන පස්කම් කෙනෙක් වෙද්ද, එහි ඇල්ම පහව ගියේය. මාරය තෝ නැසුණෙහිය.” 
4. එවිට පාපී මාරයා ‘භගවත්හු මා දනිති, සුගතයෝ මා හඳුනති’යි සලකා දුක් දොම්නස් වැද එහිම අතුරුදන් විය. 

6. පත්ත සූත්‍රය. 
මා විසින් මෙසේ අසන ලදී. එක් කලෙක භාග්‍යවතුන් වහන්සේ සැවැත් නුවර අසල අනේපිඬු සිටාණන් විසින් කරවනලද ජේතවනාරාමයෙහි වැඩවසන සේක. 
1. එකල භාග්‍යවතුන්වහන්සේ උපාදානස්කන්ධ තණ්හා පස පිළිබඳව භික්ෂූන්ට කරුණු දක්වනසේක, එහි සැටි ආදිය ඔවුන් සිතෙහි ගන්වනසේක, ඔවුන් උනන්දු කරන සේක. ඔවුන් අවබොධකළ ගුණ වණා ඔවුන් සිත ප්‍රීතිකරවන සේක, ඒ භික්ෂූහු එය වැඩ ඇති දෙයක් කොට ගෙන සිතෙහි ලා, මුළු සිතින් එය එක්කොටගෙන යොමු කළ කන් ඇතියෝව බණ අසත්. 
2. එකල්හි පාපී මාරයාහට මේ සිත ඇතිවිය. “ශ්‍රමණ ගෞතම තෙම උපාදානස්කන්ධ පස ගැන භික්ෂුන්ට දැහැමි කථායෙන් කරුණු දක්වයි. ඒ ඔවුන් සිතෙහි ගන්වයි, එහි ඔවුන් උනන්දුකරයි. ඔවුන් සිත ප්‍රීතිකරයි. ඒ භික්ෂූහුද එයට කැමතිව ඒ සිත්හි ලා මුළු සිතින් එක්කොටගෙන යොමුකළ කන් ඇතියෝව බණ අසත්, ඔවුන්ගේ නුවණැස කණ කරලන්නට ශ්‍රමණ ගෞතම තෙම කරා ගියොත් යෙහෙක.” 
3. එකල බොහෝ පාත්‍රා (වේලනු පිණිස) එළිමහණෙහි තබන ලද්දෝය. 
4. එවිට පාපී මාරයා ගොන් වෙසක් මවාගෙන ඒ පාත්‍ර තිබුණු තැනට පැමිණියේය. 
5. එවිට එක්තරා භික්ෂුවක් අන් භික්ෂුවකට “මහණ, මහණ, අර ගොනා පාත්‍ර බිඳී”යි කීය. 
6. එසේ කීකල භාග්‍යවතුන්වහන්සේ ඒ භික්ෂුහට “භික්ෂුව, ඒ ගොනෙක් නොවේ, පාපී මාරයාය, තොප නුවණැස් කණ කරන්නට ආයේය”යි වදාළසේක. 
7. ඉක්බිති ‘මේ පාපී මාරයා,’යි දැන භාග්‍යවතුන් වහන්සේ ඔහුට ගාථායෙන් මෙසේ වදාළසේක: 

“රූප, වේදනා, සංඥා, විඥාන සහ යම් සංස්කාර කෙනෙක් ඇද්ද, ඒ මේ පඤ්චස්කන්ධය ‘මම් නොවෙමි” ‘මෙය මාගේ නොවේයැ’යි නුවණින් දක්නේ මෙසේ එහි ඇල්ම හරී. 
“මෙසේ නොඇලුණු, උවදුරින් මිදුණු ආත්මභාවය ඇති, සියලු භව බැඳුම් (සංයෝජන) ඉක්මවා සිටි ඒ රහත්හු මරසෙන් පවා හැම තන්හිම සොයනුයේ නුමුදු ඔහු නොම දක්නේය.” 
8. එවිට පාපී මාරයා ‘භගවත්හු මා දනිති, සුගතයෝ මා හඳුනති’යි සලකා දුක් දොම්නස් වැද එහිම අතුරුදන්විය. 
7. ආයතන සූත්‍රය. 
මා විසින් මෙසේ අසනලදී. එක් කලෙක භාග්‍යවතුන් වහන්සේ විසල්පුර අසල මහා වනයෙහි කූටාගාරශාලා නම් වෙහෙර වැඩවසන සේක. 
එකල භාග්‍යවතුන් වහන්සේ ස්පර්ශායතන සය ගැන මහණ සමූහයාට දැහැමි කථායෙන් කරුණු දක්වන සේක. ඒ ඔවුන් සිතෙහි ගන්වන සේක. එහි ඔවුන් උනන්දුකරන සේක. ඔවුන් සිත පහදවන සේක. ඒ මහණ සමූහයාද ඒ වැඩ ඇති දෙයක් කොටගෙන, සිත්හි ලා, මුළු සිතින් ඒ එක් කොටගෙන කන් යොමා බණ අසත්. 
2. එකල පාපී මාරයාට මේ සිත විය. “ශ්‍රමණ ගෞතම තෙම ස්පර්ශායතන සය ගැන දහම් කථාවෙන් මහණ සමූහයාට කරුණු දක්වයි. ඒ ඔවුන් සිත්හි ගන්වයි. එහි ඔවුන් උනන්දු කරයි. ඔවුන් සිත ප්‍රීති කරවයි. ඒ භික්ෂූහුද එයට කැමතිව සිත්හි ලා මුළු සිතින් එක්කොටගෙන කන් යොමා අසන්නාහ. ඔවුන් නුවණැස් කණ කරලන්නට ශ්‍රමණ ගෞතමයන් කරා ගියොත් යහපත.” 

3. ඉක්බිති පාපී මාරයා භාග්‍යවතුන්වහන්සේ යම් තැනෙකද එතැනට පැමිණියේය. පැමිණ, භාග්‍යවතුන් නොදුරෙහි පොළොව පැළී යන කලක් සෙයින් මහ භයානක හඬක් කෙළේය. 
4. එවිට එක්තරා මහණෙක් අන් මහණකුට “මහණ මහණ, මේ පොළොව පැළී විවර වන්නා සේය”යි කීය. 
5. මෙසේ කී කල්හි භාග්‍යවතුන්වහන්සේ ඒ මහණහට මහණ, මෙය පොළොව පැළීයන්නා නොවේ. මේ පාපී මාරයාය. ඔහු තොප නුවණැස් පියවාලන්නට ආයේය”යි වදාළසේක. 
6. ඉක්බිති භාග්‍යවතුන්වහන්සේ ‘මේ පාපී මාරයාය’යි දැන ඔහුට ගාථායෙන් මෙය වදාළසේක: 
“රූපයද, ශබ්දයද, ගන්ධයද, කය හැපෙන දේද, සිතෙහි අරමුණුද, යන මේ හැම ලොව නපුරු ඇමය. ලෝවැස්සා මෙහි දැඩිසේ ඇලී ගියේය.” 
“බුදුහුගේ සිහි ඇති ශ්‍රාවක තෙම මේ (ආයතන සයද) ඉක්මවා, මාරයාට ස්ථානයවූ මේ (තුන් භවයද) පසු කොට ලා, සූර්‍ය්‍යයා මෙන් බැබළෙයි.” 
7. එවිට පාපී මාරයා ‘භගවත්හු මා දනිති, සුගතයෝ මා හඳුනති’යි සලකා දුක් දොම්නස් වැද එහිම අතුරුදන් විය. 
8. පිණ්ඩ සූත්‍රය. 
1. මා විසින් මෙසේ අසනලදී. එක්කලෙක භාග්‍යවතුන් වහන්සේ මගධරට පඤ්චසාලා නම් බමුණුගම වැඩවසන සේක. 
2. එකල වනාහි පඤ්චසාලා බමුණුගම කුමරුවන්ගේ පඬුරු කෙළියක් වෙත්. (තුටුපඬුරු එළවන සැණකෙළියෙක් වේ.) 
3. එකල භාග්‍යවතුන්වහන්සේ පෙරවරුයෙහි හැඳ පෙරෙව පාත්‍ර සිවුරු ගෙන එගමට පිඬු පිණිස වන්සේක. 

4. එකල පඤ්චසාලා බමුණුගම වැසි බමුණන්ටත් ගෘහපතියන්ටත් පාපී මාරයා ශ්‍රමණ ගෞතම තෙම පිණ්ඩපාතය නොලබාවා’යි සිතා ආවේශ විය. 
5. ඉක්බිති භාග්‍යවතුන් වහන්සේ සේදූ පාත්‍රයෙන් යුතුව යම්සේ එගමට පිඬු පිණිස වැඩිසේක්ද, එසේම සේදු පමණක්මවූ හිස් පාත්‍රයෙන් යුතුව ආපසු වැඩිසේක. 
6 ඉක්බිති පාපී මාරයා භාග්‍යවතුන් වහන්සේ යම් තැනෙකද, එතැනට පැමිණියේය. පැමිණ, “මහණ, පිණ්ඩපාතය ලද්දෙහිදැ”යි භාග්‍යවතුන් වහන්සේගෙන් ඇසීය. 
7. “පාපී මාරය, මා පිඬු නොලබන ලෙසක් තෝ කෙළෙහි නොවේද?” 
8. “ස්වාමීනි, එසේ නම් භාග්‍යවතුන් වහන්සේ දෙවෙනි වරෙකද පඤ්චසාලා බමුණුගමට පිඬු පිණිස පිවිසෙන සේක්වා. යම්සේ භාග්‍යවතුන් වහන්සේ පිඬු ලබනසේක් වන්නෝද, ඒ සැටි කරන්නෙමි.” 
(එවිට භාග්‍යවතුන් වහන්සේ මෙසේ වදාළසේක.) “මාරතෙම තථාගතයන් වහන්සේ ගටා පව් රැස් කර ගත. පවිට, තෝ ‘මට පව් පල නොදෙතැ’යි සිතහිද? එසේ (නොසිතව.) 
“බලව, යම්බඳු අපට කිසි හිරිහැරයක් නැද්ද, ඒ අපි ඉතා සුවසේ ජීවත්වම්හ. ආභස්සර දෙවියන්සේ ප්‍රීතියම ආහාර කොටැති වන්නෙමු.” 
9. එවිට පාපී මාරයා ‘භගවත්හු මා දනිති. සුගතයෝ මා හඳුනති’යි සලකා දුක් දොම්නස් වැද, එහිම අතුරුදන් විය. 
9. කස්සක සූත්‍රය. 
1. මා විසින් මෙසේ අසනලදී. එක් කලෙක භාග්‍යවතුන් වහන්සේ සැවැත්නුවර සමීපයෙහිවූ අනේපිඬු සිටාණන් විසින් කරවනලද ජේතවනාරාමයෙහි වැඩවසන සේක. එසමයෙහි භාග්‍යවතුන් වහන්සේ මහණ සමූහයාට නිවන් පිළිබඳවූ දහම් කථායෙන් කරුණු දක්වනසේක. කරුණු සිතෙහි ගන්වනසේක. එහි ඔවුන් උනන්දු කරවන සේක. ඔවුන් සිත ප්‍රීති කළසේක. ඒ මහණ සමූහයාද එයට කැමැතිව, සිත්හි ලාගෙන, මුළු සිතින්ම එක්කොටගෙන යොමාලු කන් ඇතිව බණ අසත්. 


2. එවිට පාපී මාරයාට මේ අදහස විය. “මේ ශ්‍රමණ ගෞතමයා නිවන් පිළිබඳ දහම් කථායෙන් මහණ සමූහයාට කරුණු දක්වයි. කරුණු සිතෙහි ගන්වයි. එහි ඔවුන් උනන්දු කරවයි. ඔවුන් සිත ප්‍රීති කරවයි. ඒ මහණසමූහයාද එයට කැමතිව සිත්හි ලාගෙන, මුළුසිතින්ම එක්කොටගෙන, යොමු කළ කන් ඇතියෝව බණ අසත්. ඔවුන් නුවණැස් අවුරණු සඳහා මහණ ගොයුම්හු කරා යන්නෙම් නම් යෙහෙක.” 
3. පාපී මාරයා ගොවි වෙස් ගෙන, මහ නඟුලක් කරෙහි තබාගෙන, දික් කැවිටි ලීයක් අතින් ගෙන, විසිර ගිය කෙස් ඇතිව, ගණ රෙද්දක් පොරවාගෙන, මඩ වැකුණු පයින් භාග්‍යවතුන් වහන්සේ යම් තැනෙකද, එතැනට පැමිණියේය. 
4. “පැමිණ මහණ, මා ගොනුන් දුටුයෙහිදැ”යි භාග්‍යවතුන් වහන්සේගෙන් ඇසීය. 
5. පව්කාරය, තට ගොනුන්ගෙන් කවර වැඩෙක්ද?” 
6. “මහණ, ඇස මගේමය, රූප මගේමය, ඇස හා රූපයාගේ පහසින් උපදනා විඤ්ඤාණායතනයද මගේමය. එසේ කල මහණ, කොහි ගොස් මගෙන් මිදෙන්නෙහිද? මහණ, කණද මගේමය, හඬද මගේමය, කණ හා හඬෙහි පහසින් උපදනා විඤ්ඤාණායතනයද මගේමය. එසේ කල මහණ, කොහි ගොස් මගෙන් මිදෙන්නෙහිද? නැහැය මගේමය, ගඳද මගේමය, ඒදෙකෙහි පහසින් උපදනා විඤ්ඤාණායතනයද මගේමය. එසේ කල මහණ, කොහි ගොස් මගෙන් මිදෙන්නෙහිද? දිව මගේමය, රසද මගේමය, ඒදෙකෙහි පහසින් උපදනා විඤ්ඤාණායතනයද මගේමය. එසේ කල මහණ, කොහි ගොස් මගෙන් 

මිදෙන්නෙහිද? කයද මගේමය, එහි හැපෙන දේත් මගේමය. ඒදෙකෙහි පහසින් උපදනා විඤ්ඤාණයද මගේමය. එසේ කල මහණ, කොහි ගොස් මගෙන් මිදෙන්නෙහිද? මනස මගේමය, දහම් අරමුණුත් මගේමය, ඒදෙකෙහි පහසින් උපදනා විඤ්ඤාණායතනයන් මගේමය. එසේ කල, මහණ, කොහි ගොස් මගෙන් ගැලවෙන්නෙහිද?” 
7. (භාග්‍යවතුන් වහන්සේ මෙසේ වදාළසේක.) “පව්කාරය, ඇස තගේමය, රූප තගේමය, ඇස හා රූපයෙන් උපදනා විඤ්ඤාණායතනයද තගේමය. පව්කාරය, යම්තැනෙක වනාහි ඇසත් නැත්නම්, රූපයත් නැත්නම්, ඇස් පහසින් උපදනා විඤ්ඤාණයත් නැත්නම්, එහි තාගේ ගමනෙක් නැත. 
8. “පව්කාරය, කණද තගේමය, කණ හා ශබ්දයෙන් උපදනා විඤ්ඤාණායතනයද තගේමය. පව්කාරය, යම් තැනෙක වනාහි කණත් නැත්නම්, ශබ්දයත් නැත්නම්, කණේ පහසින් උපදනා විඤ්ඤාණයත් නැත්නම්, එහි තගේ ගමනෙක් නැත. 
9. “පව්කාරය, නැහැය තගේමය, ගඳ තගේමය., නැහැය හා ගඳෙන් උපදනා විඤ්ඤාණායතනයද තගේමය. පව්කාරය, යම්තැනෙක වනාහි නැහැයත් නැත්නම්, ගඳත් නැත්නම්, ගඳෙන් උපදනා විඤ්ඤාණයත් නැත්නම්, එහි තගේ ගමනෙක් නැත. 
10. “පව්කාරය, දිව තගේමය, රසත් තගේමය, දිව හා රසෙන් උපදනා විඤ්ඤාණායතනයද තගේමය. පව්කාරය, යම් තැනෙක වනාහි දිවත් නැත්නම්, රසත් නැත්නම්, දිවේ පහසින් උපදනා විඤ්ඤාණයත් නැත්නම්, එහි තගේ ගමනෙක් නැත. 
11. “පව්කාරය, සිත තගේමය, සිත් අරමුණු තගේමය, සිත හා සිත් අරමුණෙන් උපදනා විඤ්ඤාණායතනයද තගේමය පව්කාරය, යම් තැනෙක වනාහි සිතත් නැත්නම් සිත් අරමුණුත් නැත්නම් සිතේ පහසින් උපදනා විඤ්ඤාණයත් නැත්නම් එහි තාගේ ගමනෙක් නැත. 
12. (එවිට මාරයා මෙසේ කීය:) “යමෙකුට ‘මෙය මගේය’යි කියත්ද, යම් කෙනෙක්, ‘මෙය මගේය’යි කියත්ද, එතන්හි ඉදින් ඔබගේ සිත ඇත්තේ නම්, මහණ, ඔබට මගෙන් මිදීමෙක් නැත.” 

13. (බුදුරජාණන් වහන්සේ මෙසේ වදාළසේක:) “යමක් ‘මෙය මගේය’යි කියත්ද, ඒ කිසිත් මගේ නොවේ. යම් කෙනෙක් හෝ ‘මෙය මගේය’යි කියත්ද, මම ඒ කිසිවෙකුත් නොවෙමි. පාපිය, කාරණය මෙසේ දනුව. මා ගිය මාර්ගයවත් තෝ නොදත්තෙහිය.” 
14. එවිට පාපී මාරයා ‘භගවත්හු මා දනිති. සුගතයෝ මා හඳුනති’යි සලකා දුක් දොම්නස් වැද, එහිම අතුරුදන් විය. 
10. රජ්ජ සූත්‍රය. 
1. මා විසින් මෙසේ අසනලදී. එක් සමයෙක භාග්‍යවතුන්වහන්සේ කොසොල්රට හිමවත පැත්තේ අරණ්‍ය කුටියක වැඩවසන සේක. 
2. එකල්හි තනිව විවේකයෙන් සිටියාවූ භාග්‍යවතුන් වහන්සේට මෙසේ කල්පනාවෙක් විය. “අනුන් නොනසමින්, නොනස්වමින්, නොදිනමින්, නොදිනවමින්, ශෝක නොකරමින්, ශෝක නොකරවමින්, දැහැමෙන්, රජය කරවත හැකිද?” 
3. පාපී මාරයා භාග්‍යවතුන් වහන්සේගේ සිතෙහි කල්පනාව තම සිතින් දැන, භාග්‍යවතුන් වහන්සේ යම් තැනෙකද, එතැනට පැමිණියේය. පැමිණ, භාග්‍යවතුන් වහන්සේට, “ස්වාමීනි, නොනසමින්, නොනස්වමින්, නොදිනමින්, නොදිනවමින්, ශෝක නොකෙරෙමින්, ශෝක නොකරවමින්, භාග්‍යවතුන්වහන්සේ දැහැමින් රජය කරවනසේක්වා.” 
4. එවිට භාග්‍යවතුන් වහන්සේ “පාපිය, නොනසමින්, නොනස්වමින්, නොදිනමින්, නොදිනවමින්, ශෝක නොකෙරෙමින්, ශෝක නොකරවමින්, භාග්‍යවතුන්වහන්සේ දැහැමින් රජය කරවනසේක්වා’යි මට මෙසේ කියන්නට තෝ කවර කරුණක් දක්නෙහිදැ?යි කීහ. 

5. “ස්වාමීනි, භාග්‍යවතුන් වහන්සේ විසින් ඍද්ධිපාද සතර වඩන ලදහ, බහුල කරන ලදහ, යෙදූ යානයක්සේ කරන ලදහ, තහවුරු කොට තම සිත පිහිටුවන ලදහ, නොහැර නිතර තමා කෙරෙහි පවත්වන ලදහ, පුරුදුකරන ලදහ, මැනවින් සම්පූර්ණකරන ලදහ. ඉදින් භාග්‍යවතුන් වහන්සේ කැමති නම් ‘හිමාලය පර්වතය රන් ගොඩක්ම වේවා’යි සිතුවහොත්, ඒ පර්වතය රන් ගොඩක්ම වන්නේය”යි (මාරයා කීය.) 
6. (එවිට භාග්‍යවතුන්වහන්සේ මෙසේ වදාළසේක) “රනින්ම නිමියාවූ රන් ගොඩක්මවූ එක පර්වතයක් තබා එමෙන් දෙගුණයක් මහත් පර්වතයක් වූවද, එය එක් පුරුෂයෙකුට සිතට නොසෑහේ. මෙසේ මෙකරුණ දන්නා නුවණැත්තේ සමව හැසිරෙන්නේය. 
“යම් පස්කම් හේතුයෙන් දුක් පහළ වේයයි යමෙක් මෙසේ දුක දුටී නම්, ඒ සත්තෙම කෙසේ නම් එකී පස්කම්හි නැමෙන්නේද? නුවණැති පුද්ගල තෙම ‘පස්කම් ලෝකයෙහි සිත බැඳෙන දේය’යි දැන එය දුරුකිරීම පිණිස හික්මිය යුතු.” 
7. එවිට පාපී මාරයා ‘බුදුරජහු මා දැනගතී, සුගතයෝ මා දැනගති’යි දුක්ව නොසතුටුව එහිම අතුරුදන් විය. 
දෙවෙනි වගයි. 
මාර වර්ගය 
1. සම්බහුල සූත්‍රය. 
1. මා විසින් මෙසේ අසනලදී. එක් කලෙක භාග්‍යවතුන් වහන්සේ ශක්‍ය රටෙහි සීලාවතී ගමෙහි වැඩවසන සේක. 
2. එකල වනාහි බොහෝ භික්ෂූහු භාග්‍යවතුන් වහන්සේට නොදුරු තැන, එළඹ සිටි සිහි ඇතිව, කෙලෙස් තවන වීර්‍ය්‍ය ඇතිව, නිවන් කරා මෙහෙයූ සිත් ඇතිව, වෙසෙත්. 

3. එකල්හි පාපී මාරයා බමුණු වෙසක් මවාගෙන, මහත් ජටාවක් බැඳගෙන, අඳුන්දිවි සම් හැඳ පොරවාගෙන, මහලුව වකුටු පරාලයක්සේ වක්වූ ශරීරයක් ඇතිව, ඝුරු ඝුරු යන හඬින් හුස්ම පිටකෙරෙමින්, දිඹුල් සැරයටියක්* අතින් ගෙන, ඒ භික්ෂූහු යම් තැනෙකද එතැනට පැමිණියේය. පැමිණ, පැවිදිවරු ළපටියහ, තරුණයහ, කළු කෙහෙ ඇතියහ, මනා තරුණ භාවයෙන් යුක්තයහ, කම්සුව නොවිඳියෝහ. භවත්හු මිනිස් කම් සැප විඳිත්වා. දැන් මේ ආත්මයෙහි වින්ද යුතු සැප හැර, කල් ගොසින් වින්ද යුතු සැපක් ඔස්සේ නොදුවත්වා”යි කීය. 
4. එවිට ඒ භික්ෂූහු, “බමුණ, මේ ආත්මයෙහිදී වින්ද යුතු සුව හැරදමා කල් ගොසින් ලැබෙන සැපක් ඔස්සේ අපි නොදුවමු. බමුණ, කල් ගොසින් ලැබෙන සැප හැරදමා මේ ආත්මයෙහිදීම ලැබිය යුතු සැප ඔස්සේ දුවමු. බමුණ, ‘කම්සැප වනාහි කල් ගොසින් ලැබෙන දෙයක, බොහෝ දුක් ඇති එකෙක, දැඩි වෙහෙස ඇති එකෙක, මෙහි දොස් බොහෝයැ’යිද, ‘මේ ලොවුතුරා දහම වනාහි මේ ආත්මයෙහිම තමා විසින්ම වින්ද යුතුය, කල් නොයවා සැප පල දෙන ස්වභාව ඇත්තේය. එව බලවයි කියයුතුය, තම සිත්හි පමුණුවාලීමට සුදුසුය, නුවණ ඇත්තන් විසින් තම තමන් කෙරෙහිලා දතයුතුයැ’යිද, භාග්‍යවතුන් වහන්සේ විසින් වදාරණලදැ”යි කීහ. 
5. මෙසේ කී කල්හි පාපී මාරයා තම හිස පහතට වනා, දිව දික්කොට ලෙලවා, බැම හකුළුවා, නලළෙහි තුන් රැළි නංවා, සැරයටියට බරව (එබී) නික්ම ගියේය. 
6. ඉක්බිති ඒ භික්ෂූහු භාග්‍යවතුන් වහන්සේ යම් තැනෙකද එතැනට පැමිණියෝය. පැමිණ භාග්‍යවතුන් වහන්සේ වැඳ එක්පසෙක උන්හ. එක් පසෙක හුන් ඒ භික්ෂූහු භාග්‍යවතුන් වහන්සේට මෙසේ කීවාහුය. 
* කිසිවකට ආශාවක් නැති බව හැඟවීමට දිඹුල් ලී සැරයටියක් ගනී. 


7. “ස්වාමීනි, අපි මෙහි භාග්‍යවතුන් වහන්සේට නොදුරෙහි නොපමාව එළඹ සිටි සිහි ඇතියෝව, කෙලෙස් තවන වීර්‍ය්‍ය ඇතියෝව, නිවන් කරා මෙහෙයූ සිතැතියෝව, විසීමු. එකල එක්තරා මහළුවූ, වකුටු පරාලයක්සේ වක්වූ බමුණෙක් ජටාවක් බැඳගෙන, අඳුන් දිවි සම් හැඳ පෙරවා, ඝුරු ඝුරු යන ශබ්දයෙන් හුස්ම හෙලමින්, දිඹුල් ලීයෙන් කළ සැරයටියක් ගෙන, අප කරා පැමිණියේය. පැමිණ, ‘භවත් පැවිදිවරු ළපටියහ, තරුණයහ, කළු කෙහෙ ඇතියහ, මනා තරුණ බවෙන් යුක්තයහ, කම්සැප නොවිඳියෝහ, භවත්හු මිනිස් කම් සැප විඳිත්වා. දැන් මේ ආත්මයෙහි වින්දයුතු සැප හැර කල් ගොසින් වින්දයුතු සැපක් ඔස්සේ නොදුවත්ව’යි අපට කීය. 
8. “ස්වාමීනි, එසේ කීකල අපි ඔහුට, ‘බමුණ, මේ ආත්මයෙහි වින්දයුතු සැප හැරදමා කල් ගොසින් ලැබෙන සැපක් ඔස්සේ අපි නොදුවමු. බමුණ, ‘කම්සැප වනාහි කල් ගොසින් ලැබෙන දෙයකි, බොහෝ දුක් ඇති එකෙක, දැඩි වෙහෙසක් ඇති එකෙක, මෙහි දොස් බොහෝය’යිද, ‘මේ ලොවුතුරා දහම් වූකලි කල් නොයවා සැප ඵලදෙන ස්වභාව ඇත්තේය, එව බලවයි කියයුත්තෙක, තම සිත්හි පමුණුවාලීමට සුදුසුය, නුවණ ඇත්තන් විසින් තම තමන් කෙරෙහි ලා දතයුතුය’යිද, භාග්‍යවතුන් වහන්සේ විසින් වදාරණ ලදැ’යි කීමු. 
9. “ස්වාමීනි, මෙසේ කීකල්හි ඒ බමුණුතෙම හිස පහතට වනා, දිව දික්කොට ලෙලවා, බැම හකුළුවා, නලළෙහි තුන් රැළි නංවා, සැරයටියට බරව, නික්ම ගියේය.” 
10. එවිට භාග්‍යවතුන් වහන්සේ: “මහණෙනි, ඒ බමුණෙක් නොවේ. ඒ පාපී මාරයාය. තොපගේ නුවණඇස් වසාලන්නට ආයේය”යි වදාළ සේක. 
11. ඉක්බිති භාග්‍යවතුන් වහන්සේ මේ කරුණ සලකා එවේලෙහි මේ ගාථාව වදාළ සේක. 
“යමෙක් දුක යම් පස්කම් සැපක් මුල්කොට පවතී යයි දිටීද, ඒ සත්වතෙම ඒ කම්සැප කෙරෙහි කෙසේ නම් නැමිය හැක්කේද? කම්සැප ලොව සතුන් ලැගෙනා දේයයි දැන සත්වතෙම එයම දුරලනු පිණිස හික්මෙන්නේය.” 

2. සමිද්ධි සූත්‍රය. 
1. මා විසින් මෙසේ අසනලදී. එක් කලෙක භාග්‍යවතුන් වහන්සේ ශාක්‍ය ජනපදයෙහි සීලවතියෙහි වසනසේක. 
2. එකල වනාහි ආයුෂ්මත් සමිද්ධි තෙරණුවෝ භාග්‍යවතුන් වහන්සේට නොදුරෙහි නොපමාව, කෙළෙස් තවන වීර්‍ය්‍ය ඇතිව, නිවන් අතට මෙහෙයූ සිතැතිව වෙසෙති. 
3. එකල වනාහි තනිව විවේකයෙන් හුන් ආයුෂ්මත් සමිද්ධි තෙරණුවන්ට ‘යම් බඳුවූ මාගේ ශාස්තෲන් වහන්සේ අර්හත් සම්‍යක් සම්බුද්ධද, ඉන් මට වූයේ ඒකාන්තයෙන් මහත් ලාභයෙක, මා ආත්මභාවය හොඳාකාර ලදුයේය. යම්බඳු මම් හොඳාකාර දෙසූ දහම් විනයෙහි (සස්නෙහි) පැවිදි වීම්ද, ඒ මට වූයේ මහත් ලාභයෙක, ඒ මා විසින් ආත්මභාවය මැනවින් ලදුයේ වන. යම්බඳු මගේ සබ්‍රහ්මචාර්‍ය්‍යවරු සිල්වත් වෙත්ද, මනා ස්වභාව ඇතියෝ වෙත්ද, ඒ මට වූයේ මහත් ලාභයෙක. ඒ මා ආත්මභාවය මැනවින් ලදුයේය’යි මෙසේ සිතෙහි කල්පනාවෙක් උපන. 
4. එකල පාපී මාරයා, තම සිතින් ආයුෂ්මත් සමිද්ධි තෙරුන්ගේ සිත දැන, සමිද්ධි ආයුෂ්මතුන් යම් තැනෙකද එතැනට පැමිණියේය. පැමිණ සමිද්ධි ආයුෂ්මතුන්ට නොදුරෙහි පොළොව පැළී යන කලෙක සෙයින් බිය උපදවන මහත් භයානක හඬක් කෙළේය. 
5. ඉක්බිති ආයුෂ්මත් සමිද්ධි තෙරුණුවෝ භාග්‍යවතුන් වහන්සේ යම් තැනෙකද එතැනට පැමිණියේය. පැමිණ භාග්‍යවතුන් වහන්සේ වැඳ, එක් පසෙක උන්හ. එසේ එක් පසෙක හුන් ආයුෂ්මත් සමිද්ධි තෙරණුවෝ භාග්‍යවතුන් වහන්සේට මෙසේ කීය. 

6. “ස්වාමීනි, මම මෙහි භාග්‍යවතුන් වහන්සේට නොදුරෙහි නොපමාව, කෙලෙස් තවන වීර්‍ය්‍ය ඇතිව, නිවන් අතට මෙහෙයූ සිතැතිව, විසීමි. තනිව විවේකයෙන් හුන් ඒ මට යම්බඳුවූ මාගේ ශාස්තෲන්වහන්සේ අර්හත් සම්‍යක් සම්බුද්ධද ඉන් මට වූයේ මහත් ලාභයෙකි, යම්බඳුවූ මම යහපත් කොට දෙසූ ධර්ම විනයෙහි පැවිදි වීම්ද, එයින් මට වූයේ මහත් ලාභයකි, මාගේ බ්‍රහ්මචාර්‍ය්‍යවරු සිල්වත් වෙති, ගුණවත් වෙති, ඉන් මට වූයේ මහත් ලාභයෙක, මෙසේ කල්පනාවෙක් උපන. ස්වාමීනි, ඒ මා නොදුරෙහි පොළොව පැළී යන්නා බඳුවූ බිය උපදවන භයංකාර මහ හඬෙක් වීය”යි. 
7. එවිට භාග්‍යවතුන් වහන්සේ: “සමිද්ධිය, ඒ පොළොව පැළීගියා නොවේ. ඒ පාපී මාරයා තොපගේ නුවණ ඇස අඳුරු කරන්නට ආයේය. සමිද්ධියෙනි, තෙපි යව්. එහිම නොපමාව, කෙලෙස් තවන වීර්‍ය්‍ය ඇතිව, නිවන් කරා මෙහෙයූ සිතැතිව වසවු” යයි වදාළ සේක. 
8. “එසේය, ස්වාමීනි,”යි කියා ආයුෂ්මත් සමිද්ධි තෙරණුවෝ භාග්‍යවතුන් වහන්සේට උත්තර දී හුන් අස්නෙන් නැගී සිට භාග්‍යවතුන් වහන්සේ වැඳ පැදකුණුකොට නික්මීයේය. 
9. දෙවෙනි වරද ආයුෂ්මත් සමිද්ධි තෙරණුවෝ එහිම නොපමාවම, කෙලෙස් තවන වීර්‍ය්‍ය ඇතිව, නිවන් කරා යොමු කළ සිතැතිව විසූහ. දෙවෙනි වරද තනිව ආයුෂ්මත් සමිද්ධි තෙරුන්හට “යම්බඳුවූ මාගේ ශාස්තෲන් වහන්සේ අර්හත් සම්‍යක් සම්බුද්ධද, ඉන් මට වූයේ මහත් ලාභයෙකි. යම්බඳුවූ මම යහපත්කොට දෙසූ ධර්ම විනයෙහි පැවිදි වීම්ද, එයින් මට වූයේ මහත් ලාභයකි, මාගේ සබ්‍රහ්මචාර්‍ය්‍යවරු සිල්වත් වෙති, ගුණවත් වෙති, ඉන් මට වූයේ ලාභයෙක, මා විසින් ආත්මභාවය මැනවින් ලද්දේය’යි මේ කල්පනාව සිතෙහි පහළ විය. දෙවෙනි වරද පාපී මාරතෙම ආයුෂ්මත් සමිද්ධි තෙරුන්ගේ සිතෙහි කල්පනාව තම සිතින් දැන, සමිද්ධි ආයුෂ්මතුන් යම් තැනෙකද එතැනට පැමිණියේය. පැමිණ, පොළොව පැළීයන කලෙක සෙයින් බිය උපදවන මහ භයංකාර හඬක් කෙළේය. 

10. එවිට ආයුෂ්මත් සමිද්ධි තෙරණුවෝ ‘මේ පාපී මාරයා’යි දැන, පාපී මාරයාට ගාථායෙන් මෙසේ කීය: 
“මම් ශ්‍රද්ධාවෙන් ගිහිගෙන් නික්ම පැවිදිවූයෙමි. ඒ මගේ සිහියත් ප්‍රඥාවත් වැඩුණහ. මගේ සිත මැනවින් පිහිටුවන ලද්දේවේ. තට කැමැතිසේ බිහිසුණු දේ කරව. එහෙත් තෝ මා නොසොලවන්නෙහි.” 
11. එවිට පවිටු මරතෙම ‘සමිද්ධි මහණතෙම මා දනීය’යි දුක් ඇතිව, දොම්නස් ඇතිව, එහිම අතුරුදන් විය. 
3. ගෝධික සූත්‍රය. 
1. මා විසින් මෙසේ අසනලදී. එක් කලෙක භාග්‍යවතුන් වහන්සේ රජගහනුවර අසළ කලන්දකනිවාප නම්වූ වේළුවනයෙහි වැඩවසන සේක. 
2. එකල්හි ආයුෂ්මත් ගෝධික තෙරණුවෝ ඉසිගිලි කන්ද පැත්තක කළුගලෙහි වෙසෙති. 
3. එකල ආයුෂ්මත් ගෝධික තෙරණුවෝ නොපමාව, කෙලෙස් තවන වීර්‍ය්‍ය ඇතිව, නිවන් කරා මෙහෙයූ සිතැතිව, වසනුවෝ ලෞකික ධ්‍යාන ලැබූහ. ඉක්බිති ආයුෂ්මත් ගෝධික තෙරණුවෝ ඒ ලෞකික ධ්‍යානයෙන් ලත් චිත්ත විමුක්තියෙන් පිරිහුණහ. 
4. දෙවෙනි වරද ආයුෂ්මත් ගෝධික තෙරණුවෝ නොපමාව, කෙලෙස් තවන වීර්‍ය්‍ය ඇතිව, නිවන් කරා මෙහෙයූ සිතැතිව, වසනුවෝ ලෞකික ධ්‍යාන ලැබූහ. දෙවෙනි වරද ආයුෂ්මත් ගෝධික තෙරණුවෝ ඒ ලෞකික ධ්‍යානයෙන් ලත් චිත්ත විමුක්තියෙන් පිරිහුණහ. 
5. තුන්වෙනි වරද ආයුෂ්මත් ගෝධික තෙරණුවෝ නොපමාව, කෙලෙස් තවන වීර්‍ය්‍ය ඇතිව, නිවන් කරා මෙහෙයූ සිතැතිව, වසනුවෝ ලෞකික ධ්‍යාන ලැබූහ. තුන්වෙනි වරද ආයුෂ්මත් ගෝධික තෙරණුවෝ ඒ ලෞකික ධ්‍යානයෙන් ලත් චිත්ත විමුක්තියෙන් පිරිහුණහ. 

6. සතරවන වරද ආයුෂ්මත් ගෝධික තෙරණුවෝ නොපමාව, කෙලෙස් තවන වීර්‍ය්‍ය ඇතිව, නිවන් කරා මෙහෙයූ සිතැතිව, වසනුවෝ ලෞකික ධ්‍යාන ලැබූහ. සතරවෙනි වරද ආයුෂ්මත් ගෝධික තෙරණුවෝ ඒ ලෞකික ධ්‍යානයෙන් ලත් චිත්තවිමුක්තියෙන් පිරිහුණහ. 
7. පස්වන වරද ආයුෂ්මත් ගෝධික තෙරණුවෝ නොපමාව, කෙලෙස් තවන වීර්‍ය්‍ය ඇතිව, නිවන් කරා මෙහෙයූ සිතැතිව, වසනුවෝ ලෞකික ධ්‍යාන ලැබූහ. පස්වන වරද ආයුෂ්මත් ගෝධික තෙරණුවෝ ඒ ලෞකික ධ්‍යානයෙන් ලත් චිත්ත විමුක්තියෙන් පිරිහුණහ. 
8. හයවන වරද ආයුෂ්මත් ගෝධික තෙරණුවෝ නොපමාව, කෙලෙස් තවන වීර්‍ය්‍ය ඇතිව, නිවන් කරා මෙහෙයූ සිතැතිව වසනුවෝ ලෞකික ධ්‍යාන ලැබූහ. හයවන වරද ආයුෂ්මත් ගෝධික තෙරණුවෝ ඒ ලෞකික ධ්‍යානයෙන් පිරිහුණහ. 
9. සත්වන වරද ආයුෂ්මත් ගෝධික තෙරණුවෝ නොපමාව, කෙලෙස් තවන වීර්‍ය්‍ය ඇතිව, නිවන් කරා මෙහෙයූ සිතැතිව වසනුවෝ ලෞකික ධ්‍යාන ලදහ. 
10. ඉක්බිති ආයුෂ්මත් ගෝධික තෙරුන්හට මේ සිත විය. ‘සත්වන වර දක්වාම මම් ලෞකික ධ්‍යානයෙන් පිරිහිණිමි. ආයුධයෙන් දිවි නසාගන්නෙම් නම් යෙහෙක.’ 
11. ඉක්බිති පවිටු මරතෙම ආයුෂ්මත් ගෝධික තෙරුන්ගේ සිත තම සිතින් දැන භාග්‍යවතුන් වහන්සේ යම් තැනෙකද, එතැනට පැමිණියේය. පැමිණ, ගාථායෙන් මෙසේ කීයේය: 
“මහා වීරයෙනි, මහ පැණැතියෙනි, ඍද්ධියෙන්, යසසින් දිලෙන තැනැත්තෙනි, හැම වෛර හා බිය ඉක්මවූවෙනි, පසැස් ඇතියෙනි, මම් ඔබ දෙපා වඳිමි. 

“මහා වීරයාණනි, මාරයා මැඩලු තැනැත්තෙනි, ඔබේ ශ්‍රාවකයෙක් මැරෙනු කැමැති වෙයි, මැරෙන්න සිතයි. මහ තෙදැතියෙනි, එය වළක්වනු මැනවි. 
“ජනයා අතර ප්‍රකටවූ භාග්‍යවතුන් වහන්ස, සස්නෙහි ඇලුණු රහත් බව නොලත්, තවම සිල් ආදිය පුරා නොනිමි, ඔබ ශ්‍රාවකයෙක් කෙසේ නම් මැරෙන්නේද?” 
12. එකල වනාහි ආයුෂ්මත් ගෝධික තෙරණුවෝ ආයුධයක් 
ගෙන උගුරුදණ්ඩ සිඳගත්තේය. 
13. එවිටම භාග්‍යවතුන් වහන්සේ ‘මේ පාපී මරුය’යි දැන, ගාථායෙන් මෙසේ වදාළසේක: 
“නුවණැතියෝ එසේම කෙරෙත්. දිවි නොබලත්. ගෝධික තෙරණුවෝ තෘෂ්ණාව සහමුලින් ඇද දමා පිරිනිවියහ.” 
14. ඉක්බිති භාග්‍යවතුන් වහන්සේ භික්ෂූන්ට කථාකර, “මහණෙනි, එමු ඉසිගිලි කන්ද පැත්තක ගෝධික කුලපුතු ආයුධයකින් (උගුරුදණ්ඩ) සිඳගත් තැනවූ කළුගල වෙත පැමිණෙන්නෙමු”යි වදාළසේක. 
15. “එසේය, ස්වාමීනි”යි ඒ භික්ෂූහු භාග්‍යවතුන් වහන්සේට උත්තර දුන්හ. 
16. ඉක්බිති භාග්‍යවතුන් වහන්සේ බොහෝ භික්ෂූන් හා ඉසිගිලිය පැත්තක කළුගල යම් තැනෙකද එතැනට පැමිණිසේක. භාග්‍යවතුන් වහන්සේ දුරදීම, පෙරළුණු කඳ ඇතිව ඇඳෙහි හෝනා ආයුෂ්මත් ගෝධිකතෙරුන් දුටුසේක. 
17. එකල්හි වනාහි දුම් වලාවක් බඳු, අඳුරු වලාවක් බඳු, දෙයක් නැගෙණහිර දෙසටද යයි, බස්නාහිර දෙසටද යයි, උතුරු දෙසටද යයි, දකුණු දෙසටද යයි, උඩු අතටද, යයි, යට දෙසටද යයි, අනු දිග්වලටද යයි. 
18. එකල භාග්‍යවතුන්වහන්සේ භික්ෂූන්ට කථාකර, “මහණෙනි, තෙපි ඔය නැගෙණහිර දෙසටද යන, බස්නාහිර දෙසටද යන, උතුරු දෙසටද යන, දකුණු දෙසටද යන, උඩ දෙසටද යන, යට අතටද යන දුම් වලාවක් බඳු, අඳුරු වලාවක් බඳු, දෙය දක්නහු දැ?”යි ඇසූසේක. “එසේය, ස්වාමීනි,”යි (භික්ෂූහු උත්තර දුන්හ.) 

19. මහණෙනි, ඒ පාපී මරුවාය. ඔහු ගෝධික කුල පුතුගේ (ප්‍රතිසන්ධි) විඥානය කොහි පිහිටියේ දැයි සොය සොයා යයි. එහෙත් මහණෙනි, ගෝධික කුලපුතුගේ විඥානය කිසි තැනෙකත් නොපිහිටියේය. කිසි තැනෙක නොපිහිටි (ප්‍රතිසන්ධි) විඥානයෙන් ගෝධික කුලපුත්තෙම පිරිනිවියේය’යි වදාළසේක. 
20. ඉක්බිති පාපී මාරතෙම බේලුවපණ්ඩුවීණාව ගෙන භාග්‍යවතුන්වහන්සේ යම් තැනෙකද එතැනට පැමිණියේය. පැමිණ ගාථායෙන් (මෙසේ) කීය. 
“මම උඩද යටද සරසද සිව්දිග හා අනුදිසාද සෙව්යෙම් (ඔහු) නොදක්මි. ඒ ගෝධික තෙම කොහි ගියේද?” 
21. (භාග්‍යවතුන් වහන්සේ මෙසේ වදාළසේක:) “දිරිමත්වූ ධ්‍යාන වඩන ගති ඇති, හැම විටම ධ්‍යානයෙහි ඇලුණු, දිවි නොතකමින් දිවා රෑ දෙක්හි භාවනාවෙහි යෙදුන ඒ ගෝධිකතෙම මරහුගේ සේනා බිඳ, නැවත ඉපදීමකට නොපැමිණ, තණ්හාව සහමුලින් උපුටා දමා, පිරිනිවීයේය.” 
22. ශෝකයෙන් මැඩුණු ඒ මරහුගේ කිසිල්ලෙන් වීණාව ගිලිහුණේය. ඉක්බිති දුකට පත්වූ ඒ යක්තෙම එහිම අතුරුදන් විය. 
4. සත්තවස්ස සූත්‍රය. 
1. මා විසින් මෙසේ අසනලදී. එක් කලෙක භාග්‍යවතුන් වහන්සේ උරුවෙල්දනව්වෙහි නේරංජරා ගංතෙර අජපල් නුගරුක මුල වසනසේක. 

2. එකල වනාහි පාපී මාරතෙම සිදුරක් දක්නා කැමැත්තේ, 
එහෙත් සිදුරක් දක්නට නොලබනුයේ, සත් වසක්ම 
භාග්‍යවතුන්වහන්සේ පසු පස ගියේ වෙයි. 
3. ඉක්බිති පාපී මාරතෙම භාග්‍යවතුන්වහන්සේ යම් 
තැනෙකද එතැනට පැමිණියේය. පැමිණ ගාථායෙන් (මෙසේ) 
කීය: 
“ශෝකයට පැමිණ වනයෙහි සිතිවිලි සිතහිද? ධනය පැරදුණෙහිද? නැතහොත් ඒ පැරදුණු දේ පතමින් ඉන්නෙහිද? නැතහොත් ගම ඇතුළත කිසි වරදක් කෙළෙහිද? කවර හෙයින් මහජනයා හා යහළු බවක් නොකෙරෙහිද? කිසිවකු හා ඔබේ යහළු බවෙක් ඇති නොවේද?” 
4. (එවිට භාග්‍යවතුන්වහන්සේ මෙසේ වදාළසේක:) “පමාවන්නන්ගේ ඥාතියා ශෝකයේ සියලු මුල සාරා උදුරා දමා, නිවැරදිව, ශෝක නොකෙරෙමින්, ධ්‍යානයෙහි යෙදී ඉඳිමි. භවලෝභ යයි කියන ලද සියලු තණ්හාව සිඳ දමා, ආශ්‍රව නැතියෙම්, ධ්‍යාන කෙරෙමි.” 
5. (එවිට මාරයා මෙසේ කීය:) “මෙය මගේ යයි යමක් ගැන කියත් නම්, මේ දේ මගේ යයි යම් කෙනෙක් කියත් නම්, මෙ කී තන්හි ඒකාන්තයෙන් යුෂ්මත්හුගේ සිත බැඳී ඇත. (එබැවින්) මහණ, ඔබ මගෙන් නොමිදෙන්නෙහිය.” 
6. (භාග්‍යවතුන්වහන්සේ මෙසේ වදාළසේක:) “යමක් ‘මගේය’යි කියත් නම්, එය මගේ නොවේ. යම් කෙනෙක් කියත් නම්, මම් ඔවුන්ගෙන් එකෙකුත් නොවෙමි. පාපිය, මෙසේ දනුව. මා ගිය මගවත් තෝ නොදක්නෙහිය.” 
7. (මාරයා මෙසේ කීය:) “ඉදින් බයක් නැති, නිවනට යන මග අවබෝධ කෙළෙහි නම් ඉවත්වෙන්න. ඔබම තනිව යන්න. අන්හට කුමට අනුශාසන කෙරෙහිද?” 
8. (භාග්‍යවතුන්වහන්සේ මෙසේ වදාළසේක:) “පරතෙර යනු කැමැති (නිවන් යනු කැමැති) යම් කෙනෙක් ඇද්ද, ඔවුහු මරුට ඉඩක් නැති නිවන මා (අතින්) විචාරත්. ඔවුන් විසින් විචාරනු ලැබූ මම්, යමක් සියලු කෙලෙස් රහිත නම්, එ නිවන ඔවුන්ට කියමි.” 

9. (ඉක්බිති මාරතෙම මෙසේ කීයේය:) “ස්වාමීනි, ගමෙක හෝ නියම් ගමෙක හෝ නොදුරෙහි පොකුණෙක් ඇත් නම්, එහි කකුළුවෙක්ද ඉඳී නම්, නැවත බොහෝ දරුවෝ හෝ දැරියෝ හෝ ඒ ගමෙන් හෝ ඒ නියම්ගමෙන් හෝ නික්ම ඒ පොකුණ යම් තැනෙකද එතැනට පැමිණෙන්නාහු නම්, පැමිණ ඒ කකුළුවා යම්සේ දියෙන් ඔසවා ගොඩ තබන්නාහුද, එවිට ඒ කකුළුවා යම් යම් අඬුවක් ඉදිරියට යොමුකරන්නේ නම්, ඒ දරුවෝ හෝ දැරියෝ ඒ ඒ අඬුවම ලීයෙකින් හෝ කැබිලිත්තෙකින් හෝ යම්සේ සිඳ දමන්නාහුද, යම්සේ බිඳ දමන්නාහුද, යම්සේ කැබලි කැබලි කොට දමන්නාහුද, ස්වාමීනි, මෙසේ ඒ කකුළුවා කැඩුණු, බිඳුණු, කැබැලිවී ගිය අඬුවලින් යලිත් ඒ පොකුණට පෙරමෙන් බසින්නට යම්සේ නොහැකි වන්නේද, එසේම ස්වාමීනි, මා කළ යම් විරුද්ධ දේ ඇද්ද, යම් නුසුදුසු දේ ඇද්ද, යම් හැලහොල්මන් ඇද්ද, ඒ සියල්ල භාග්‍යවතුන්වහන්සේ විසින් සිඳින ලදය, බිඳින ලදය, සුණුවිසුණු කරන ලදය, ස්වාමීනි සිව්රු, සොයන අපේක්ෂා ඇතිව නැතිව භාග්‍යවතුන්වහන්සේ වෙත පැමිණෙන්නට දැන් මම් නොහැකියෙමි”යි කීයේය. 
10. ඉක්බිති පාපී මාරතෙම භාග්‍යවතුන්වහන්සේ සමීපයෙහි මේ කලකිරුම හඟවන ගාථා කීය: 
“කවුඩෙක් මේදතෙල් පාට ඇති ගලක් දැක, ‘මෙහි මොළොක් බව විඳ ගත හෙන්නමු නම් ඉතා යෙහෙකැ’යි ‘රස විඳ ගැන්මක් වෙතොත් ඉතා යෙහෙකැ’යි ඒ හාත්පස ගැවසෙන්නේය. එහෙත් කවුඩා එහි කිසිදු රස විඳුමක් නොලැබ එයින් ඉවත්ව යන්නේය. ඒ ගල වෙත පැමිණ රස විඳ ගැන්මක් නොලැබ ඉවත්ව යන කවුඩා සේ කලකිරී ගෞතමයන් වහන්සේගෙන් අපිද ඉවත්ව යම්හ.” 
11. ඉක්බිති පාපී මාරතෙම භාග්‍යවතුන්වහන්සේ ඉදිරියෙහි මේ කලකිරීම හඟවන ගාථා කියා එතැනින් ඉවත්ව භාග්‍යවතුන්වහන්සේට නොදුරෙහි බිම පළක් බැඳ නිහඬව, තෙද නැතිව, කරබා ගෙන, බිම බලාගෙන, සිතිවිලි සිතමින්, කිසිත් වටහාගත නොහැකිව ලී කැබෙල්ලකින් බිම ඉරි අඳිමින් හුන්නේය. 

5. මාරධීතු (නොහොත් ධීතරො) සූත්‍රය. 
1. මා විසින් මෙසේ අසනලදී. එක්කලෙක භාග්‍යවතුන් වහන්සේ උරුවෙල්දනව්වෙහි නේරංජරා ගංතෙර අජපල් නුගරුක මුල වසන සේක. 
එකල්හි මරහුගේ දූ වූ, තණ්හාද, අරතිද, රගාද, යන තිදෙන පාපී මාරයා යම් තැනෙකද එතැනට පැමිණියහ. පැමිණ පාපී මාරයාට ගාථායෙකින් (මෙසේ) කීය. 
‘පියාණනි, කවර හෙයින් නොසතුටුයෙහිද? කවර කවර පුරුෂයෙකු නිසා ශෝක කෙරෙහිද? අපි ඔහු, වනෙහි ඉන්නා ඇතෙකු මෙන්, රාග මලපුඩුයෙන් බැඳ ගෙනෙන්නෙමු. ඔබට යටත් වන්නේය. 
2. (ඔහු) “සුගතයෝ ලොව රහත් කෙනෙක. රාගයෙන් බැඳ ගෙනිය නොහැක්ක. මරහුගේ බල පවත්නා සීමාව ඉක්මවූ කෙනෙක. එබැවින් මම් බොහෝසේ ශෝක කෙරෙමි”යි (මාරතෙම කීය.) 
3. ඉක්බිති තණ්හාද, අරතිද, රගාද, යන මාරදූහු භාග්‍යවතුන් වහන්සේ යම් තැනෙකද එතැනට පැමිණියෝය. පැමිණ භාග්‍යවතුන් වහන්සේට “ශ්‍රමණයාණනි, ඔබට පා මෙහෙවර කරමෝදැ?”යි කීහ. එවිට භාග්‍යවතුන් වහන්සේ සියලු කෙලෙස් ක්ෂයයෙහි මිදුනු සේක්ද, එහෙයින්ම ඔවුන්ගේ වචනය සිතට නොගත් සේක. 
4. ඉක්බිති තණ්හාද, අරතිද, රගාද යන මාරදූහු එක් පැත්තකට ඉවත්ව ගොස් “පිරිමින්ගේ අදහස් නොඑක්සැටිය. 

අප එකි එකිය එක් සියක් එක් සියක් කුමරියන්ගේ වෙස් මවා ගතහොත් ඉතා යහපත්”යි නිශ්චය කරගත්හ. 
5. ඉක්බිති තණ්හාද, අරතිද, රගාද යන යන මාරදූහු එකි එකිය එක් සියක් එක් සියක් බැගින් කුමරි වෙස් සියයක් මවාගෙන භාග්‍යවතුන් වහන්සේ යම් තැනෙකද එතැනට පැමිණියහ. පැමිණ භාග්‍යවතුන් වහන්සේට මෙසේ කීහ: “ශ්‍රමණයාණනි, ඔබේ පා මෙහෙවර කරම්හ”යි කීහ. එයද කෙලෙසුන් කෙරෙන් මිදුණු භාග්‍යවතුන් වහන්සේ සිතට නොගත් සේක. 
6. ඉක්බිති තණ්හාද, අරතිද, රගාද යන මාරදූහු මෙසේ නිශ්චය කරගත්හ. “පිරිමින්ගේ අදහස් නානාවිධය. අප දරුවන් නොවැදූ අඹුවන් සිය දෙනෙකුන්සේ එකි එකියක සියය සියය බැගින් මවා ගතහොත් ඉතා යහපති”යි නිශ්චය කරගත්හ. 
7. ඉක්බිති තණ්හාද, අරති, රගාද යන මාරදූහු එකි එකියක නොවැදූ අඹුවන් සියයක බැගින් වෙස් මවා ගෙන භාග්‍යවතුන් වහන්සේ යම් තැනෙකද එතැනට පැමිණියහ. පැමිණ “මහණ, ඔබට පා මෙහෙවර කරම්හ”යි කීහ. එයද කෙලෙසුන් කෙරෙන් මිදුනු භාග්‍යවතුන් වහන්සේ සිතට නොගත් සේක. 
8. ඉක්බිති තණ්හාද, අරතිද, රගාද යන මාරදූහු එක් වරක් වරක් වැදූ ස්ත්‍රීන්ගේ වෙස් මවාගෙන භාග්‍යවතුන් වහන්සේ යම් තැනෙකද එතැනට පැමිණියහ. පැමිණ “මහණ ඔබට පා මෙහෙවර කරම්හ”යි කීහ. එයද කෙලෙසුන් කෙරෙන් මිදුනු භාග්‍යවතුන් වහන්සේ සිතට නොගත් සේක 
9. ඉක්බිති, තණ්හාද, අරතිද, රගාද යන මාරදූහු දෙවරක් දරුවන් වැදූ අඹුවන්ගේ වෙස් සියය බැගින් මවාගෙන භාග්‍යවතුන් වහන්සේ යම් තැනෙකද එතැනට පැමිණියහ. පැමිණ, “මහණ, ඔබට පා මෙහෙවර කරම්හ”යි කීහ. එයද කෙලෙසුන් කෙරෙන් මිදුනු භාග්‍යවතුන්වහන්සේ සිතට නොගත් සේක. 

10. ඉක්බිති තණ්හාද, අරතිද, රගාද යන මාරදූහු මැදුම් වයස් පත් ස්ත්‍රීන්ගේ වෙස් සියය බැගින් මවාගෙන, භාග්‍යවතුන් වහන්සේ යම් තැනෙකද එතැනට පැමිණියහ. පැමිණ, “මහණ, ඔබට පා මෙහෙවර කරම්හ”යි කීහ. එයද කෙලෙසුන් කෙරෙන් මිදුනු භාග්‍යවතුන් වහන්සේ සිතට නොගත් සේක. 
11. ඉක්බිති තණ්හාද, අරතිද, රගාද යන මාරදූහු වයසින් බොහෝ වැඩුණු ස්ත්‍රීන් සිය සිය දෙනෙකුන්ගේ වෙස් මවාගෙන භාග්‍යවතුන් වහන්සේ යම් තැනෙකද එතැනට පැමිණියහ. පැමිණ, ‘ඔබට පා මෙහෙවර කරම්හ’යි කීහ. එයද කෙලෙසුන් කෙරෙන් මිදුනු භාග්‍යවතුන් වහන්සේ සිතට නොගත් සේක. 
12. ඉක්බිති තණ්හාද, අරතිද, රගාද යන මාරදූහු පසෙක ඉවත්ව සිට, ‘අප පියා කීයේ ඇත්තක්මය. (එනම්.) 
“සුගතයෝ ලොව රහත් කෙනෙක, රාගයෙන් බැඳ ගෙනිය නොහැක්ක, මරහුගේ බල පැවති පෙදෙස ඉක්මවා ලු කෙනෙක. එබැවින් මම් බොහෝසේ ශෝක කෙරෙමි”යි. 
13. “අපි රාගය පහ නොකළ මොනම මහණකු කරා හෝ බමුණකු කරා හෝ මේ උපක්‍රමයෙන් එළඹුණමෝ නම් ඔහුගේ ළය හෝ පැලෙන්නේය, උණු ලේ හෝ ඔහුගේ කටින් පිටවන්නේය, උමතු බවට හෝ පැමිණෙන්නේය, සිත් කැලඹුමට හෝ පැමිණෙන්නේය, සිඳිනු ලැබූ යම් නිල් බටගසක් යම් සේ වියලෙන්නේද, වෙසෙසින් වියලෙන්නේද, මැලවෙන්නේද, එසේම හෙතෙම වියලෙන්නේය, වෙසෙසින් වියලෙන්නේය, මැලවෙන්නේය”යි කීහ. 
14. ඉක්බිති තණ්හාද, අරතිද, රගාද යන මාරදූහු භාග්‍යවතුන් වහන්සේ යම් තැනෙකද එතැනට පැමිණියහ. පැමිණ පසෙක සිටියහ. 
15. පසෙක සිටි තණ්හා මාරදූ භාග්‍යවතුන් වහන්සේට ගාථායෙන් මෙසේ කීවාය. 
“ශොකයට පැමිණ, වෙනෙහි සිතිවිලි සිත සිතා ඉන්නෙහිද? වස්තුවක් පැරදුණෙහිද? නැතහොත් වස්තුවක් පතමින් ඉන්නෙහිද? ගමෙහි යම් අපරාධයක් හෝ කෙළෙහිද? මහජනයා හා කවර හෙයින් යහළුකම් නොකෙරෙහිද? කිසිවකු හා ඔබේ යහළුබවෙක් ඇති නොවේද?” 

16. එවිට භාග්‍යවතුන් වහන්සේ: “මම් ප්‍රියවූ, මිහිරි ස්වභාවය ඇති, කෙලෙස් සෙනග පරදවා, තනිව ධ්‍යාන කිරීමෙන් අභිමතාර්ථය ලැබගැන්මවූ, ළය නිවීමවූ, රහත්ඵලය අවබෝධ කෙළෙමි. එබැවින් ජනයා හා යහළුකම් නොකරමි. කිසිවකු හා මගේ යහළුකමෙක් නැත්තේය”යි වදාළ සේක. 
17. ඉක්බිති අරති මාරදූතොම භාග්‍යවතුන් වහන්සේට ගාථායෙන් මෙසේ කීවාය. 
“මෙහි කවර විහරණයක් බහුල කොට ඇති මහණ තෙම පඤ්චද්වාරික (කෙලෙස්) මහවතුර තරණය කෙළේද? මෙලොව සයවැනි (මනෝද්වාරික කෙලෙස්) මහවතුරත් එතර කෙළේද? කාමසංඥාවෝ බොහෝ සෙයින් කෙසේ ධ්‍යාන කරන ඔහු නොලැබ මුළුමනින් බැහැර වෙත්ද?” 
18. (එවිට භාග්‍යවතුන් වහන්සේ:) “සන්සුන් කය ඇති, මොනවට මිදුණු සිතැති, කර්ම රැස් නොකරන, සිහියෙන් යුක්තවූ, කාමාදි ආලය නැති රහත්තෙම චතුස්සත්‍යධර්මය දැන, විතර්ක රහිත ධ්‍යාන ඇත්තේ නොකිපෙයි, නොම සිහිකෙරෙයි, නොම හැකුළුනේද වෙයි.’ 
“එසේ බහුල විහරණ ඇති මහණ තෙම මෙහි තරණය කළ පඤ්චද්වාරික (කෙලෙස්) මහ වතුර ඇතියේ, සයවැනි (මනෝද්වාරික කෙලෙස්) මහ වතුරත් තරණය කෙළේය. කාම සංඥාවෝ මෙසේ බහුල විහරණ ඇති, ධ්‍යාන කරන ඔහු නොලැබ, මුළුමනින් ඔහුගෙන් බැහැර වෙත්ය”යි වදාළ සේක. 
19. එවිට රගා නම් මාරදූ භාග්‍යවතුන් වහන්සේ සමීපයෙහි මේ ගාථාව කීවාය. 

“ගණයා කෙරෙහිත්, සමූහයා කෙරෙහිත් හැසිරෙන මෙතෙම තෘෂ්ණාව සින්දේය. බොහෝ සත්ත්වයෝද ඒකාන්තයෙන් මොහු ගිය මගින් යන්නාහ. ආලය නැති මේ තෙම බොහෝ ජන සමූහයක් මාර රාජයාගෙන් පැහැර 
ගෙන පරතෙරට (නිවනට) පමුණු වන්නේය.” 
20. (එවිට භාග්‍යවතුන් වහන්සේ මෙසේ වදාළ සේක.) “මහාවීරවූ තථාගතවරු සද්ධර්මයෙන් සත්වයන් එතෙරට (නිවනට) පමුණුවත්මය. නුවණැතියන් ධර්මයෙන් සත්ත්වයන් එතෙර පමුණුවන කල්හි එයට කවර ඊර්ෂ්‍යාවෙක්ද?” 
21. ඉක්බිති තණ්හාද, අරතිද, රගාද, යන මාරදූහු පාපී මාරයා යම් තැනෙකද එතැනට පැමිණියහ. 
22. පාපී මාරයා, එන තණ්හාද, අරතිද, රගාද යන මාරදූන් දුරදීම දිටි. දැක මෙසේ ගාථාවලින් කීය. 
“අනුවණයිනි නෙළුම් දඬුයෙන් කන්දක් පළන්නට සිතවූද? නියෙන් පර්වතයක් සාරන්නහුද? දතින් යකඩ විකන්නහුද? 
“හිස මතුයෙහි මහ ගලක් තබාගෙන ගැඹුරෙහි පය ගසන්නට තැනක් සොයවූද? ළයෙහි උලක් වැදුණු සෙයින් කලකිරී ගෞතමයන් පසුව එවුද? 
23. (සංගායනා කළ තෙරහු මෙසේ කීහ:) තණ්හා ද, අරති ද, රගා ද යන මාර දූහු දිලිහි දිලිහී බුදුරජුන් වෙත ආහ. එහෙත් සුළඟ එහෙත් සුළඟ පුළුන්පෙදක් ඉවත ලුවා සේ ශාස්තෲන් වහන්සේ එහිදී ඒ මර දූන් දුරු කළ සේක. 
තුන්වෙනි වගයි. (මාර සංයුත්තය නිමි.) 

