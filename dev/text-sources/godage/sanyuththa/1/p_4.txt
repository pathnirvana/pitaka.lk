5. භික්ඛුනී සංයුත්තය. 
1. භික්ඛුනී වර්ගය. 
1. ආළවිකා සූත්‍රය. 
1. මා විසින් මෙසේ අසනලදී. එක් කලෙක භාග්‍යවතුන් වහන්සේ සැවැත් නුවර සමීපයෙහිවූ අනේපිඬු සිටාණන් විසින් කරවන ලද ජේතවනාරාමයෙහි වැඩවසන සේක. 
2. එකල්හි ආළවිකා මෙහෙණිය පෙරවරුයෙහි හැඳ පෙරෙව පාත්‍රසිවුරු ගෙන සැවැත්නුවරට පිඬු පිණිස ගියාය. සැවැත් නුවරෙහි පිඬු සිඟා හැසිර පසුබත්හි පිණ්ඩපාතයෙන් පෙරළා ආ තැනැත්තී, විවේකය කැමැත්තී, අන්ධවනය කරා පැමිණියාය. 
3. එකල්හි පාපී මාරයා ආළවිකා මෙහෙණියට බිය හා තැතිගැන්ම හා ලොමුදැහැන්ම උපදවනු කැමැත්තේ, විවේකයෙන් තොරකරනු කැමැත්තේ, ආළවිකා මෙහෙණිය යම් තැනෙකද, එතැනට පැමිණියේය. පැමිණ, ආළවිකා මෙහෙණියට ගාථායෙන් මෙසේ කීය: 
“ලොවෙහි එතරවීමෙක් පැමිණ නැත. විවේකයෙන් කවර වැඩක් සිදු කර ගන්නෙහිද? කම්සැප විඳුව. එසේ නොකොට පසුතැවෙන්නියක් නොවව.” 
4. එවිට ආළවිකා මෙහෙණියට මෙසේ අදහස් විය. “මේ ගාථාව කීයේ කවරෙක්ද? මිනිසෙක්ද නොහොත් නොමිනිසෙක්ද?” 
5. ඉක්බිති ආළවිකා මෙහෙණියට, ‘මේ පාපීවූ මාරයා මට බිය හා තැතිගැන්ම හා ලොමුදැහැගැන්ම උපදවනු කැමැතිව, විවේකයෙන් තොර කරනු කැමැතිව ගාථාව කීයේය’යි සිත්විය. 
6. ඉක්බිති ආළවිකා මෙහෙණිය මේ පාපීවූ මාරයා යයි දැන ඔහුට ගාථාවලින් මෙසේ පෙරළා කීවේය. 

“ලොවෙහි එතරවීමෙක් ඇත. මවිසින් එය නුවණින් දැනගන්නා ලදී. පමාවූවන්ගේ නෑ වූ පවිට, තෝ ඒ නිවන හෝ නිවන්මග නොදන්නෙහිය. 
“පස්කම් ආයුධ හුල් බඳුය. පඤ්චස්කන්ධය ඔවුන්ට මස්ලොඹු (මස් කපන කොටය) බඳුය. තෝ යම් කාමයෙහි ඇලීමක් කීයෙහිද, එය මට නොඇල්මක් විය. 
7. එවිට පවිටු මාරතෙම ‘ආළවිකා මෙහෙණි මා දනීය’යි දුක් දොම්නස් ඇතිව එහිම අතුරුදන් විය. 
2. සෝමා සූත්‍රය. 
1. මා විසින් මෙසේ අසනලදී. එක් කලෙක භාග්‍යවතුන් වහන්සේ සැවැත් නුවර සමීපයෙහිවූ අනේපිඬු සිටාණන් විසින් කරවන ලද ජේතවනාරාමයෙහි වැඩවසන සේක. එකල්හි සෝමා මෙහෙණි පෙරවරුයෙහි හැඳ පෙරෙව පාත්‍ර සිවුරු 
ගෙන සැවැත් නුවරට පිඬු පිණිස පිවිසියාය. 
2. සැවැත් නුවර පිඬු සිඟා වළඳා පසුබත් කල්හි පෙරළා ආ තැනැත්තී, දිවා විහරණය පිණිස අන්ධවනය කරා පැමිණියාය. අන්ධවනයට බැස දාවල් විවේකය පිණිස එක්තරා රුක්මුලෙක උන්නාය. 
3. එකල්හි පාපීවූ මාරයා සෝමා මෙහෙණියට බිය, තැති, ලොමුදැහැගැනුම් උපදවනු කැමැත්තේ, සමාධියෙන් තොර කරනු කැමැත්තේ, ඒ මෙහෙණිය යම් තැනකද එතැනට පැමිණියාය. පැමිණ, සෝමා මෙහෙණියට ගාථායෙන් (මෙසේ) කීය: 
“ඍෂීන් විසින් ලැබිය යුතු, දුර්ලභවූ, යම් පදවියක් (රහත් බවෙක්) ඇද්ද, එය දෑඟුල් නුවණ ඇති, ස්ත්‍රියක විසින් ලැබිය නොහැක්ක.” 
4. එවිට සෝමා මෙහෙණියට මෙසේ සිත් විය. “මේ ගාථා කියනුයේ කවරෙක්ද? මිනිසෙක්ද? නොහොත් නොමිනිසෙක්ද?” 

5. ඉක්බිති ඇයට ‘මේ පාපීවූ මාරයාය. මට බිය, තැති ගැන්ම, ලොමුදැහැගැන්ම උපදවනු කැමැතිව, සමාධියෙන් තොර කරනු කැමැත්තේ ඔහු ගාථා කියාය’යි මේ අදහස විය. 
6. ඉක්බිති සෝමා මෙහෙණිය ‘මේ පාපීවූ මාරයාය’යි දැන පාපීවූ මාරයාට ගාථාවලින් මෙසේ කීවාය: 
“සිත මොනවට සමාධියට පැමිණි කල්හි, නුවණ ඇති කල්හි, දහම් ඇතිසැටියෙන් දක්නහුට ස්ත්‍රීබව කුමක් කරන්නේද? 
“මම ස්ත්‍රියකිමි’යි හෝ ‘පිරිමියෙකිමි’යි කියා හෝ ‘එයින් අන් යම් එකෙකිමි’යි කියා හෝ යමෙකුට මෙබඳු අදහසෙක් ඒකාන්තයෙන් වන්නේ නම්, මාරයා ඔහුට නම් (මට කී දේ) කියන්නට සෑහේ.” 
7. එවිට පාපීවූ මාරයා ‘සෝමා මෙහෙණිය මා දන්නීය’යි දුක් දොම්නස් වැද එහිම අතුරුදන් විය. 
3. ගෝතමී සූත්‍රය. 
1. මා විසින් මෙසේ අසනලදී. එක් කලෙක භාග්‍යවතුන් වහන්සේ සැවැත් නුවර සමීපයෙහිවූ ජේතවනයෙහි අනේපිඬු සිටාණන් විසින් කරවනලද ආරාමයෙහි වැඩවසන සේක. එකල්හි කිසාගෝතමී මෙහෙණි පෙරවරුයෙහි හැඳ පෙරෙව, පාත්‍ර සිවුරු ගෙන, සැවැත්නුවරට පිඬු පිණිස පිවිසියාය. 
2. සැවැත්හි පිඬු සිඟා හැසිර, බතින් පසු පෙරළා අවුත්, දවල් විවේකයට අන්ධවනය යම් තැනෙකද එතැනට පැමිණියාය. අන්ධවනයට බැස දවල් විවේකය පිණිස එක්තරා රුක්මුලෙක උන්නාය. 
3. එවිට පාපීවූ මාරයා කිසාගෝතමී මෙහෙණියට බිය, තැති, ලොමුදැහැගැනුම් උපදවනු කැමැත්තේ, සිත එකඟ බැවින් (සමාධියෙන්) තොර කරනු කැමැත්තේ, කිසාගෝතමී මෙහෙණිය යම් තැනෙකද එතැනට පැමිණියේය. පැමිණ, කිසාගෝතමී මෙහෙණියට ගාථායෙන් මෙසේ කීය: 

“(තෝ) දරුවා මළ එකියක සෙයින්, අඬන මුහුණ ඇතිව තනිව කුමට ඉන්නෙහිද? වනයට වැද තනිව පුරුෂයෙකුවත් සොයහිද?” 
4. “එකල කිසාගෝතමී මෙහෙණියට මේ සිත් විය. ‘මේ කවරෙක්ද? ගාථා කියන මෙතෙම මිනිසෙක්ද? නොහොත් නොමිනිසෙක්ද?” 
5. ඉක්බිති කිසාගොතමී මෙහෙණියට, ‘මේ පාපීවූ මාරයාය. මට බිය, තැතිගැනුම්, ලොමුදැහැගැනුම් උපදවන්නට කැමැතිව, සමාධියෙන් මා තොර කරනු කැමැතිව, ඔහු ගාථා කියාය’යි අදහස් විය. 
6. ඉක්බිති කිසාගෝතමී මෙහෙණිය, ‘මේ පාපීවූ මාරයා ය’යි දැන පාපීවූ මාරයාට ගාථාවලින් මෙසේ පෙරළා කීවාය: 
“(මම) මළාවූ දරුවකු ඇති බව ඉක්මවූ තැනැත්තියක්මි. සැමියෝද එයම කෙළවර කොට ඇත්තෝය. ශෝක නොකරමි, නොහඬමි. ඇවැත්නි, තට බියද නොවෙමි. හැම දැයෙහි ඇල්ම (මා විසින්) නසන ලදී. මොහාන්ධකාරය නුවණින් (මා විසින්) බිඳ දමන ලදී. මරසෙන් පරදවා, ආශ්‍රව නැත්තියක්ව, වෙසෙමි.” 
7. එවිට පාපීවූ මාරයා ‘කිසාගෝතමී මෙහෙණි මා දනීය’යි දුක් දොම්නස් වැද එතනින්ම අතුරුදන් විය. 
4. විජයා සූත්‍රය. 
1. මා විසින් මෙසේ අසනලදී. එක් කලෙක භාග්‍යවතුන්වහන්සේ සැවැත්නුවර සමීපයෙහිවූ අනේපිඬු සිටාණන් විසින් කරවනලද ජේතවනාරාමයෙහි වැඩවසන සේක. 
එකල්හි විජයා මෙහෙණි පෙරවරුයෙහි හැඳ පෙරෙවා පාත්‍ර සිවුරු ගෙන, සැවැත්නුවර පිඬු පිණිස පිවිසියාය. සැවැත්හි පිඬු සිඟා හැසිර, දන් වළඳා, පෙරළා අවුත්, දවල් විවේකයට අන්ධවනයට පැමිණියාය. අන්ධවනයට පැමිණ එක්තරා රුක්මුලෙක දවල් විවේකය පිණිස උන්නාය. 

3. එකල්හි පාපීවූ මාරයා විජයා මෙහෙණියට බිය, තැතිගැනුම්, ලොමුදැහැගැනුම් උපදවනු කැමැත්තේ, සමාධියෙන් තොර කරනු කැමැත්තේ, විජයා මෙහෙණිය යම් තැනෙකද එතැනට පැමිණියේය. පැමිණ විජයා මෙහෙණියට, 
“ආර්‍ය්‍යාවෙනි, ඔබ තරුණයහ. මමද නවයොවුන් විය ඇතියෙමි. එන්න, ආර්‍ය්‍යාවෙනි, පසඟතුරුයෙන් (පංචංගිකතූර්‍ය්‍යයෙන්) අභිරමණය කරමු”යි ගාථායෙන් කීය. 
3. එවිට විජයා මෙහෙණියට මෙ සිත් විය. මේ ගාථා කියනුයේ කවරෙක්ද? මිනිසෙක්ද, නොහොත් නො මිනිසෙක්ද, 
4. ඉක්බිති විජයා මෙහෙණියට, පාපීවූ මාරයා මා බිය, තැතිගැනුම්, ලොමුදැහැගැනුම් ගන්වනුවට සමාධියෙන් වෙන් කිරීමට කැමැතිව, ගාථා කිය’යි මේ අදහස විය. 
5. ඉක්බිති විජයා මෙහෙණි ‘මේ පාපී වූ මාරයා’යි දැන, පාපීවූ මාරයාට ගාථාවලින් මෙසේ පෙරළා කීවාය: 
“සිත අදනා රූප, ශබ්ද, ගන්ධ, රස, ස්ප්‍රෂ්ටව්‍ය යන යමක් ඇද්ද, තටම ඒවා පවරමි. මාරය, මට ඉන් වැඩෙක් නැත. බිඳෙන සුලු, සුණුවිසුණුවන සුලු මේ කුණුකයින් පීඩිතවෙමි, මෙයට පිළිකුල් කෙරෙමි. කම් සැපෙහි ඇල්ම මා විසින් මුලින් උදුරන ලදය. රූප ලොවට එළඹී යම් සත්ව කෙනෙක් වෙත්ද, අරූප ලොවෙහි සිටින යම් සත්ව කෙනෙක් වෙත්ද, යම් ශාන්තවූ ලෞකික සමාපත්තියෙක් වේද, ඒ සියල්ලෙහි (මුළා බව නමැති) අඳුර මා විසින් නසන ලදී.” 
6. ඉක්බිති පාපීවූ මාරයා ‘විජයා මෙහෙණි මා දනීයැ’යි දුක් දොම්නස්ව එහිම අතුරුදන් විය. 

5. උප්පලවණ්ණා සූත්‍රය. 1. මා විසින් මෙසේ අසන ලදී. එක් කලෙක භාග්‍යවතුන් වහන්සේ සැවැත්නුවර සමීපයෙහිවූ අනේපිඬු සිටාණන් විසින් කරවන ලද ජේතවනාරාමයෙහි වැඩවසන සේක. එකල්හි උප්පලවණ්ණා මෙහෙණි පෙරවරුයෙහි හැඳ පෙරෙව පාත්‍ර සිවුරුගෙන සැවැත්නුවරට පිඬු පිණිස පිවිසියාය. සැවැත්හි පිඬු පිණිස හැසිර පසුබත්හි පෙරළා අවුත්, දහවල් ගතකරනු සඳහා අන්ධවනය යම් තැනෙකද එතැනට පැමිණියාය. අන්ධවනයට බැස දහවල් ගත කරනු පිණිස එක්තරා පිපී ගිය සල් රුක්මුලෙක සිටියාය. 2. එවිට පාපීවූ මාරයා උප්පලවණ්ණා මෙහෙණියට බිය, තැති, ලොමුදැහැගැනුම් උපදවනු කැමැතිව, සමාධියෙන් තොරකරනු කැමැතිව, උප්පලවණ්ණා මෙහෙණිය යම් 
තැනෙකද එතැනට පැමිණියේය. 
3. පැමිණ, උප්පලවණ්ණා මෙහෙණියට, 
“මෙහෙණියනි, ඔබ අග පටන් සුපිපි රුකක් කරා 
පැමිණ, ඒ සල් රුක්මුල්හි තනිව සිටිති. ඔබට රූපයෙන් 
ඔබ වැනි දෙවෙනි මෙහෙණියක් (යෙහෙළියක්) ද නැත. 
මෙහි පැමිණි අන් මෙහෙණියෝද ඔබ බඳු වන්නාහුය. 
මෙසේ තනිවූ ඔබ සලෙලුවන්ට බිය නැත්තේ ද?”යි 
ගාථායෙන් කීය. 
4. එකල්හි උප්පලවණ්ණ මෙහෙණියට ‘මේ ගාථා කියනුයේ කවරෙක් ද? මිනිසෙක් ද? නොහොත් නො මිනිසෙක් දැ?”යි සිත් විය. 
5. ඉක්බිති උප්පලවණ්ණ මෙහෙණියට මේ අදහස විය. ‘මේ පාපී මාරයාය මට බිය, තැතිගැනුම්, ලොමුදැහැගැනුම්, උපදවනු කැමැතිව, සමාධියෙන් මා තොර කරනු කැමැත්තෙන් ගාථා කියයි.’ 
6. ඉක්බිති උප්පලවණ්ණා මෙහෙණිය ‘මේ පාපීවූ මරුවාය’යිම දැන පාපීවූ මාරයාට ගාථාවලින් මෙසේ කීවාය: 

“ධූර්තයන් සිය දහසක් මෙහි ආවත් ඔවුහු තා බඳු වුවත් ඔවුන්ට ලෝමයකුත් නොසලමි, නොම තැති ගනිමි. මරුව, හුදෙකලාවූද මම් තට බය නොවෙමි.” 
(මාරයා මෙසේ කීය:) “මේ මම් අතුරුදන් වෙමි. ඔබ කුසට හෝ පිවිසෙමි. ඔබේ දෙබැම අතුරෙහි හෝ සිටින මා ඔබ නොදක්නෙහි.” 
(උප්පලවණ්ණ මෙහෙණිය මෙසේ කීවාය:) “සිතෙහි වශී වූයෙමි. මා විසින් සතර ඍද්ධිපාදයෝ මොනවට වඩන ලදහ. (මම්) සියලු බැම්මෙන් මිදුණෙමි. ඇවත, එබැවින් තට බිය නොවෙමි” 
7. එවිට පාපීවූ මාරයා ‘උපුල්වන් මෙහෙණිය මා දන්නීයැ’යි දුක් දොම්නස්ව එහිම අතුරුදන් විය. 
6. චාලා සූත්‍රය. 
1. මා විසින් මෙසේ අසන ලදී. එක් කලෙක භාග්‍යවතුන් වහන්සේ සැවැත්නුවර සමීපයෙහිවූ අනේපිඬු සිටාණන් විසින් කරවනලද ජේතවනාරාමයෙහි වැඩවසන සේක. එකල්හි චාලා මෙහෙණී පෙරවරුයෙහි හැඳ පෙරෙව පාත්‍ර සිවුරු ගෙන, පිඬු පිණිස සැවැත්නුවරට පිවිසියාය. සැවැත්හි පිඬු සිඟා වැඩ, දන් වළඳා, පෙරළා ආ තැනැත්තී, දහවල් ගතකරනු පිණිස අන්ධවනය යම් තැනෙකද, එතැනට පැමිණියාය. අන්ධවනයට බැස දහවල් ගතකරනු පිණිස එක්තරා ගසක්මුල හුන්නාය. 
2. එකල්හි පාපීවූ මාරයා, චාලාමෙහෙණිය යම් තැනෙකද, එතැනට පැමිණියේය. පැමිණ, චාලාමෙහෙණියට මෙසේ කීය: “මෙහෙණියනි, ඔබ කුමකට නම් කැමති නොවෙහිදැ?”යි ඇසීය. “ඇවත, මම් වනාහි උත්පත්තියට කැමති නොවෙමි.” 
(එවිට මාරයා මෙසේ කීය.) උත්පත්තිය කැමති නොවන්නේ ඇයිද? උපන් තැනැත්තේ කම්සුව විඳී. මෙහෙණියනි, උත්පත්තිය කැමති නොවේවා කවරෙක් නම් ඔබට මේ දෘෂ්ටිය ගැන්වීද?” 

2. (එවිට මෙහෙණි මෙසේ කීවාය:) “උපන්නහුට මරණය වේ. උපන් තැනැත්තේ බැඳුම්ද, වධද, උවදුරුද යන දුක් ස්පර්ශ කෙරෙයි. එබැවින් උත්පත්තිය නොකැමැත්තෙමි. 
“බුදුරජාණන් වහන්සේ සියලු දුක් නසනු පිණිස උත්පත්තිය ඉක්මවා ලන දහම දෙසූසේක. යම් රූප ලොකයෙහි උපන් සත්වකෙනෙක් ඇද්ද, අරූප ලොකයෙහි සිටිනා යම් සත්වකෙනෙක් ඇද්ද, ඒ සියල්ලෝ නිවන නොදන්නාහු නැවත දෙවැනි භවයක ඉපැද්මට එන්නාහ.” 
4. එවිට පාපීවූ මාරයා “චාලා මෙහෙණිය මා දන්නීය”යි දුක් දොම්නස්ව එහිම අතුරුදන් විය. 
7. උපචාලා සූත්‍රය. 
1. මා විසින් මෙසේ අසනලදී. එක් කලෙක භාග්‍යවතුන් වහන්සේ සැවැත් නුවර සමීපයෙහිවූ අනේපිඬු සිටාණන් විසින් කරවන ලද ජේතවනාරාමයෙහි වැඩවසන සේක. එකල්හි උපචාලා මෙහෙණි පෙරවරු කාලයෙහි හැඳ පෙරෙව, පාත්‍ර සිවුරු ගෙන, සැවැත් නුවරට පිඬු පිණිස පිවිසියාය. එහි පිඬු සිඟා වැඩ, පසුබත්හි පෙරළා අවුත්, දහවල් ගතකරනු පිණිස අන්ධවනය යම් තැනෙකද එතැනට පැමිණියාය. අන්ධවනයෙහි බැස දහවල් ගතකරනු පිණිස එක්තරා ගසක්මුල උන්නීය. 
2. එවිට පාපීවූ මාරයා උපචාලා මෙහෙණිය යම් තැනෙකද, එතැනට පැමිණියේය. පැමිණ, උපචාලා මෙහෙණියට මෙසේ කීය. “මෙහෙණියනි ඔබ කොහි උපදිනු කැමැත්තෝද?” 
3. “ඇවැත්නි, මම් වනාහි කොහේවත් උපදිනු නොකැමැත්තෙමි”යි (උපචාලා මෙහෙණිය කීවාය.) 

4. (එවිට මාරයා මෙසේ කීය.) “තව්තිසා දෙව්ලෝ වැසි දෙවියෝද, යාම දෙව්ලෝ වැසි දෙවියෝද, තුසිත දෙව්ලෝ වැසි දෙවියෝද, නිර්මාණරති දෙව්ලෝ වැසි දෙවියෝද, වශවර්ති දෙව්ලෝ වැසි දෙවියෝද යන යම් කෙනෙක් ඇද්ද, ඔවුන් කෙරෙහි සිත පිහිටුවන්න. එවිට ඔබ එහි සැප විඳින්නෙහිය.” 
5. (මෙහෙණි මෙසේ පිළිතුරු දුන්නීය.) “තව්තිසා යාම, තුසිත, නිර්මාණරති, වශවර්ති යන දෙව්ලෝ වැසි යම් දෙවිකෙනෙක් ඇද්ද, ඔහු කාම බැම්මෙන් බැඳුණෝ මරහුගේ වශඟයට නැවත එන්නාහ. 
“(කෙලෙස් ගින්නෙන්) මුළු ලොව ඇවිලගත්තේය, මුළු ලොව තැවුණේය, සියලු ලොව දිලිහී ගියේය. සියලු ලොව සැලී ගියේය. 
“යම් තැනෙක මාරයාට පිහිටා සිටිය නොහැකිද, නොසැලුණු, කම්පිත නොවූ, පෘථග්ජන නොවූවන් විසින් (ආර්‍ය්‍යයන් විසින්) සෙවුනාලද යම් දහමෙක් ඇද්ද එහි (ඒ නිවනෙහි) මා සිත මුළුමනින් ඇලුණේය.” 
6. එවිට පාපීවූ මාරයා ‘උපචාලා මෙහෙණිය මා දන්නීය’යි දුක් දොම්නස්ව එහිම අතුරුදන් විය. 
8. සිසුපචාලා සූත්‍රය. 
1. මා විසින් මෙසේ අසනලදී. එක් කලෙක භාග්‍යවතුන් වහන්සේ සැවැත්නුවර සමීපයෙහිවූ අනේපිඬු සිටාණන් විසින් කරවන ලද ජේතවනාරාමයෙහි වැඩවසන සේක. එකල්හි සිසුපචාලා මෙහෙණී පෙරවරුයෙහි හැඳ පෙරව පාත්‍ර සිවුරු ගෙන, සැවැත් නුවරට පිඬු පිණිස පිවිසියාය. සැවැත්හි පිඬු පිණිස හැසිර, පසුබත්හි පෙරළා අවුත්, දහවල් ගතකරනු පිණිස අන්ධවනය යම් තැනෙකද එතැනට පැමිණියාය. අන්ධවනයට බැස දහවල් ගතකරනු පිණිස එක්තරා ගසක් මුල උන්නාය. 

2. එකල පාපීවූ මාරයා සිසුපචාලා මෙහෙණිය යම් තැනෙකද එතැනට පැමිණියේය. පැමිණ “මෙහෙණියනි, ඔබ කවරක්හුගේ දෘෂ්ටියක් කැමැත්ත හුදැ”යි කීය. 
3. “ඇවැත, මම කිසිම පුද්ගලයෙකුගේ දෘෂ්ටියක් කැමති නොවන්නෙමි”යි (මෙහෙණිය කීවාය.) 
4. (එවිට පාපී මාරයා මෙසේ කීය:) “ඔබ මෙහෙණියක මෙන් පෙණෙති. ඔබ කවුරු උදෙසා හිස මුඬු කළෝද? (ඔබ) දෘෂ්ටියක් නොකැමැත්තෙහි. ඉතා මුළාව ගිය සෙයින් කුමට හැසිරෙන්නහුද?” 
5. (මෙහෙණි මෙසේ පිළිතුරු දුන්නාය:) “දෘෂ්ටි මේ සස්නෙන් පිටත්හිය. යම් කෙනෙක් ඒ දෘෂ්ටීන්හි ගැලෙත්ද, ඔවුන්ගේ දහම් නොකැමැත්තෙමි. ඔහු ධර්මයට දක්ෂයෝ නොවෙත්. 
“ශාක්‍ය කුලයෙහි උපන්, තමහට සම අනෙකෙක් නැති, සියල්ල මැඬගෙන සිටි, මරහු දුරු කළ, හැමතන්හිම දිනූ බුදුවරයෙක් ඇත. 
“උන්වහන්සේ හැම තන්හිම මිදුණු කෙනෙක තෘෂ්ණාදෘෂ්ටීන් ඇසුරු නොකළ කෙනෙක. පසැස් ඇති උන්වහන්සේ සියල්ල දක්නා සේක. සියලු කර්මයන්ගේ ක්ෂයට (රහත්බවට) පැමිණි සේක. උපධීන්ගේ කෙලෙස් ක්ෂයයෙහි මිදුණු සේක. ඒ භාග්‍යවතුන් වහන්සේ මගේ ශාස්තෲය. මම් උන්වහන්සේගේ සස්න කැමැත්තෙමි.” 
6. එවිට පාපීවූ මාරයා ‘සිසුපචාලා මෙහෙණිය මා දන්නීය’යි, දුක් දොම්නස් වැද එහිම අතුරුදන් විය. 
9. සේලා සූත්‍රය. 
1. මා විසින් මෙසේ අසනලදී. එක්කලෙක භාග්‍යවතුන් වහන්සේ සැවැත් නුවර සමීපයෙහිවූ අනේපිඬු සිටාණන් විසින් කරවනලද ජේතවනාරාමයෙහි වැඩවසන සේක. එකල්හි සේලා මෙහෙණි පෙරවරු කාලයෙහි හැඳ පෙරෙව, පාත්‍ර සිවුරු ගෙන, 

සැවැත් නුවරට පිඬු පිණිස පිවිසියාය. සැවැත්හි පිඬු සිඟා වළඳා, පසුබත් කාලයෙහි පෙරළා අවුත්, දහවල් ගතකරන පිණිස අන්ධවනය යම් තැනෙකද එතැනට පැමිණියාය. අන්ධවනයෙහි බැස දහවල් ගතකරන පිණිස එක්තරා ගසක් මුල උන්නීය. 
2. එකල්හි පාපීවූ මාරයා සේලා මෙහෙණිය බිය තැතිගැනුම්, ලොමුදැහැගැනුම් උපදවනු රිසිව, සමාධියෙන් ඇය තොරකරනු කැමැත්තේ, සේලා මෙහෙණිය යම් තැනෙකද එතැනට පැමිණියේය. පැමිණ සේලා මෙහෙණියට ගාථායෙන් මෙසේ කීය. 
3. “මේ අත්බව කවරකු විසින් උපදවන ලද්දක්ද? මේ ආත්මභාවය කළ තැනැත්තේ කවරේද? කුමක් නිසා ආත්ම භාවය උපන්නේද? මේ ආත්ම භාවය කවර තන්හි නිරුද්ධ වන්නේද?” 
4. එවිට සේලා මෙහෙණියට මේ සිත විය: “මේ කවරෙක්ද? මේ ගාථා කියනුයේ මිනිසෙක්ද නැතහොත් නොමිනිසෙක්ද?” 
5. ඉක්බිති සේලා මෙහෙණියට මේ අදහස විය. “මේ පාපීවූ මාරයා මට බිය, තැති, ලොමුදැහැනුම්, ඇතිකිරීමට කැමති වූයේ මා සමාධියෙන් තොරකරනු කැමතිව, ගාථා කියයි.” 
6. ඉක්බිති සේලා මෙහෙණි ‘මේ පාපීවූ මාරයා යයි දැන, පාපීවූ මාරයාට ගාථාවලින් මෙය පෙරළා කිවුය.’ 
“මේ ආත්මභාවය තමා විසින් කරණ ලද්දක්ද නොවේ. දුකට පිහිටි මේ ආත්මභාවය අනෙකෙකු කළ දැයෙකුත් නොවේ මෙය හේතුව නිසා උපන, හේතුව බිඳී යෑමෙන් නිරුද්ධ වේ.’ 
“යම්සේ කිසියම් බීජයක් කෙතෙහි වපුරන ලද්දේ පෘථිවි රසයත් ජලයත් නිසා පැලවේද, 
“එපරිද්දෙන්ම ස්කන්ධද, ධාතුද, ආයතන සයද යන මොහු හේතුප්‍රත්‍යයන් නිසා උපන්නෝ වෙත්, හේතු ප්‍රත්‍යයන්ගේ නිරෝධයෙන් නිරුද්ධ වෙත්.” 

7. එවිට පාපීවූ මාරයා සේලා මෙහෙණිය මා දන්නී යයි දුක් දොම්නස් වැද එහිම අතුරුදන් විය. 
10. වජිරා සූත්‍රය. 
1. මා විසින් මෙසේ අසනලදී. එක් කලෙක භාග්‍යවතුන් වහන්සේ සැවැත් නුවර සමීපයෙහිවූ අනේපිඬු සිටාණන් විසින් කරවන ලද ජේතවනාරාමයෙහි වැඩවසන සේක. එකල්හි වජිරා මෙහෙණි පෙරවරුයෙහි හැඳ පෙරෙව, පාත්‍ර සිවුරු ගෙන, සැවැත් නුවරට පිඬු පිණිස පිවිසියාය. එහි පිඬු සිඟා ඇවිද, පසුබත් කාලයෙහි පෙරළා අවුත්, දහවල් ගතකරන පිණිස, අන්ධවනය යම් තැනෙකද එතැනට පැමිණියාය. අන්ධවනයට බැස, එක්තරා ගසක් මුල දහවල් ගතකරන පිණිස උන්නීය. 
2. එකල්හි පාපීවූ මාරයා වජිරාමෙහෙණියට බිය, තැති ගැනුම්, ලොමුදැහැගැනුම් ඇතිකරනු කැමැත්තේ සමාධියෙන් තොරකරනු කැමැතිව වජිරා මෙහෙණිය යම් තැනෙකද එතැනට පැමිණියේය. 
3. පැමිණ, වජිරා මෙහෙණියගෙන් ගාථායෙන් මෙසේ ඇසීය. ‘මේ සත්වයා කවුරුන් විසින් මවන ලද්දක්ද? මැවූ තැනැත්තා කොහි ද? සත්වයා කොහි උපදින්නේද? සත්වයා කොහි නිරුද්ධවන්නේද?” 
4. එවිට වජිරා මෙහෙණියට මේ සිත විය. මේ කවරෙක්ද? මේ ගාථා කියනුයේ මිනිසෙක්ද? නැතහොත් නො මිනිසෙක් ද? 
5. ඉක්බිති වජිරා මෙහෙණියට මේ අදහස විය. මේ මට බිය, තැති ගැනුම්, ලොමුදැහැගැනුම් උපදවනු කැමැත්තේ මා සමාධියෙන් වෙන් කරනු කැමැතිව, පාපීවූ මාරයා ගාථා කිය’යි. 
6. ඉක්බිති වජිරා මෙහෙණි ‘මේ පාපීවූ මාරයා’යි දැන ගාථායෙන්ම පාපීවූ මාරයාට මෙසේ උත්තර දුන්නාය. 

“මරුව, කිම? ‘සත්වයෙකැ’යි. අදහයිද? මාරය, තට දෘෂ්ටියෙක් වීද? මේ තනි සංස්කාර පිඩෙක. මෙහි ‘සත්වයැ’යි ගත යුත්තෙක් නොලැබේ. 
“අවයව රැස නිසා රථයයි ව්‍යවහාරයක් යම්සේ වේද, එසේම ස්කන්ධයන් ඇති කල්හි සත්වයැයි ව්‍යවහාරය වේ. 
“මෙහි දුකෙක්ම පහළ වේ, දුකෙක්ම සිටියි, දුක්ම ක්ෂයවෙයි. දුක් මිස අන් කිසිත් මෙහි පහළ නොවේ. දුකෙන් අන්‍යවූ කිසිත් මෙහි නිරුද්ධ නොවේ” 
7. එවිට පාපීවූ මාරයා ‘වජිරා මෙහෙණි මා දනීයැ’යි දුක් දොම්නස් ඇතිව එහිම අතුරුදන් විය. 
භික්ෂුණී සංයුත්තය නිමියේය. 