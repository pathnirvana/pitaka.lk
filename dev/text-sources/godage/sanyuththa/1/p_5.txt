6. බ්‍රහ්ම සංයුත්ත. 
1. ප්‍රථම (කොකලික) වර්ගය 
1. ආයාචන සූත්‍රය. 
1. මා විසින් මෙසේ අසනලදී. භාග්‍යවතුන් වහන්සේ බුදුවූ පළමු කාලයේම එක් කලෙක උරුවෙල්දනව්වෙහි නේරංජරා ගංග තෙර අජපල් නුගරුකමුල වසනසේක. 
2. එකල්හි තනිව චිත්තවිවේකයෙන් හුන් උන්වහන්සේට මෙබඳු කල්පනාවක් ඇතිවිය. ‘මා අවබෝධ කළ මේ දහම ගැඹුරුයත දුකසේ දැක්ක යුතුයත දුකසේ අවබෝධ කටයුතුයත ශාන්තය, ප්‍රණීතය, තර්කයෙන් බැස ගත නොහැක්ක. සියුම්ය, පණ්ඩිතයන් විසින්ම දතයුතුය. එහෙත් මේ සත්ව සමූහයා ආලයෙන් බැඳුණේය, ආලයෙහි ලැගුණේය, ආලයෙහි සතුටුය. ආලයෙහි ලැගුණු, ආලයෙහි සතුටුවූ සත්ව සමූහයා විසින් මේ හේතුවෙන් මේ ඵලය වන්නේයයි දක්වන පටිච්චසමුප්පාද නම්වූ යම් දහමෙක් ඇද්ද එය දැක්ම දුෂ්කරය සියලු සංස්කාරයන් නිවීමට කරුණුවූ, සියලු කෙලෙස් දුරලීමට හෙතුවූ, තණ්හාව නැසීමට අරමුණුවූ, රාගය පහකිරීමට අරමුණුවූ, දුක්මුල් සුන්කිරීමට හේතුවූ යම් නිවනෙක් ඇද්ද, එය දැක්ම ඔවුන්ට දුෂ්කරය. මෙසේ ඇතිකල මමත් ඔවුන්ට දහම් දෙසන්නෙම් වීම් නම්, ඒ අන්‍යයෝත් මා දෙසන දේ තේරුම් නොගන්නේ නම්, එය මට මහන්සිය පමණෙකි, එය මා කය වෙහෙසීම පමණෙකි.” 

3. එපමණක්ද නොව පෙර නොඇසූ මේ ගාථාවෝද භාග්‍යවතුන්වහන්සේගේ සිතට වැටහුණහ. 
“මා දුකසේ අවබොධකළ දහම දැන් දෙසීම නිෂ්ඵලය. රාගද්වේෂ දෙකින් මඩනා ලද්දාවුන් විසින් මේ දහම සුවසේ අවබෝධ කට නොහැක්ක. රාගයෙන් රත්වූ, මොහාන්ධකාරයෙන් වැසුණු සත්වයෝ උඩුහොයට යන සියුම්, ගැඹුරු, ඉතා සූක්ෂමවූ මේ ධර්මය නො දක්නාහත 
4. මෙසේ සලකන භාග්‍යවතුන් වහන්සේගේ සිත මන්දෝත්සාහයට, දහම් නො දෙසීමට නැමෙන්නේ විය. 
5. එකල්හි භාග්‍යවතුන් වහන්සේටවූ කල්පනාව තම සිතින් දැන් මෙන් සහම්පති බඹහට මෙබඳු අදහසෙක් විය. “යම් තැනෙක අර්හත් සම්‍යක් සම්බුද්ධ තථාගතයන් වහන්සේගේ සිත මන්දෝත්සාහයට, දහම් නො දෙසීමට නැමේද, ඒ ලොව අහෝ! නැසේ! අහෝ! ඒ ලොව වැනසේ!” 
6. ඉක්බිති සහම්පති බ්‍රහ්මතෙම ශක්තිමත් මිනිසෙක් යම්සේ වහා නැමූ අත දික් කරන්නේද, දික් කළ අත හෝ නවන්නේද. එසේම බඹලොව අතුරුදන්ව භාග්‍යවතුන් වහන්සේ ඉදිරියෙහි පහළ විය. 
ඉක්බිති සහම්පති බ්‍රහ්මතෙම උතුරු සළුව එකස්කොට දකුණු දණමඬල බිම හැන භාග්‍යවතුන් වහන්සේ දෙසට ඇඳිලි නමා (වැඳ) භාග්‍යවතුන්වහන්සේට මෙසේ කීය. ස්වාමීනි, භාග්‍යවත්හු දහම් දෙසත්වා! සුගතයෝ දහම් දෙසත්වා! මඳ කෙලෙස් ධූලියෙන් වැසුණු, නුවණ ඇස ඇති, සත්වයෝ ඇත්තෝහ. දහම් නොඅසනු හෙයින් ඔහු පිරිහෙන්නාහ. දහම් අවබෝධ කරන්නෝ ඇති වන්නාහ.” 

7. සහම්පති බ්‍රහ්මතෙම මෙය කීය. මෙය කියා ඉක්බිති ගාථා වශයෙන් අන්‍යවූ මෙ බස් පැවසීය. 
“(කෙලෙස්) මල සහිතයන් විසින් සිතා කියන ලද අශුද්ධ ධර්මයෙක් පෙර මගධ රටෙහි පහළ විය. මේ අමා දොර හරින්න. නිර්මලයන් වහන්සේ විසින් අවබෝධ කරන ලද සත්‍යධර්මය (සත්වයෝ) අසත්වා. 
“ශීලාමය පර්වත මුදුනෙහි සිටියෙක් හාත්පස බිම සිටිනා ජන සමූහයා යම්සේ දක්නේද, ප්‍රාඥයන් වහන්ස, සර්වඥවූ, ශෝක දුරු කළ ඔබද එසේවූ ධර්මමය ප්‍රාසාදයට නැඟ, ජාති ජරාදී දුකින් මැඩුණු, ශෝකයට බට ජනතාව නුවණින් බලා වදාරන්න. 
‘වීරයන්වහන්ස, සටනින් ජයලත් භාග්‍යවතුන්වහන්ස, නැඟී සිටින්න. ණය නැති සාත්තුනායකයන් වහන්ස, ලොව හැසිරෙන්න. භාග්‍යවතුන් වහන්සේ දහම් දෙසන සේක්වා! එය අසා අවබෝධ කරන්නෝ ඇතිවන්නාහ.” 
8. ඉක්බිති භාග්‍යවතුන් වහන්සේ බ්‍රහ්මයාගේ අයදුමක් ලැබ, සත්වයන් කෙරෙහි පතළ කරුණාවත් නිසා බුදු ඇසින් ලොව බැලුසේක. 
10. භාග්‍යවතුන් වහන්සේ බුදුඇසින් ලොව බලනසේක්, මඳ කෙලෙස් රජසින් වැසුණු ප්‍රඥා ඇස ඇති සත්ත්වයන්ද, බොහෝ කෙලෙස් රජසින් වැසුණු ප්‍රඥා ඇස ඇති සත්ත්වයන්ද, තියුණුවූ (ශ්‍රද්ධාදී) ඉන්ද්‍රියයන් ඇති සත්ත්වයන්ද, (ශ්‍රද්ධාදී) උතුම් ආකාර ඇති සත්ත්වයන්ද, (අශ්‍රද්ධාදී) හීන ආකාර ඇති සත්ත්වයන්ද, සුවසේ කරුණු අවබෝධ කරවිය හැකි සත්ත්වයන්ද, කරුණු අවබෝධ කරවීමට දුෂ්කර සත්ත්වයන්ද, පරලොවත් අකුසලුත් භය වශයෙන් දක්නා ඇතැම් සත්ත්වයන්ද දුටුසේක. 

11. යම්සේ වනාහි මහනෙල් විලෙක හෝ රත් පියුම් විලෙක හෝ හෙළ පියුම් විලෙක හෝ ඇතැම් නිල් මහනෙල් කෙනෙක් හෝ රත් පියුම් කෙනෙක් හෝ හෙළ පියුම් කෙනෙක් හෝ දියෙහි උපන්නෝ දියෙහි වැඩුණෝ දියෙන් මතු නොවූවෝ දිය යටම ගිලුණෝව පෝෂිත වෙත්ද, ඇතැම් නෙලුම් රත් පියුම් හෙළ පියුම් කෙනෙක් දියෙහි උපන්නෝ, දියෙහි වැඩුණෝ දිය මතුපිටට සමව සිටියෝ වෙත්ද, ඇතැම් නෙලුම් හෝ රත් පියුම් හෝ හෙළ පියුම් කෙනෙක් දියෙහි උපන්නෝ, දියෙහි වැඩුණෝ, දියෙන් ඉහළ නැග සිටියෝ දියෙන් දිය නොගෑවුණෝද, එසේම (ලොව) අල්ප රජස්කවූ ඇතැම් සතුන්ද, මහා රජස්කවූ ඇතැම් සතුන්ද, තියුණු ඉඳුරන් ඇති ඇතැම් සතුන්ද, නොතියුණු ඉඳුරන් ඇති ඇතැම් සතුන්ද, මනා ආකාර ඇති ඇතැම් සතුන්ද, නොමනා ආකාර ඇති ඇතැම් සතුන්ද, පහසුවෙන් අවබෝධ කළ හැකි ඇතැම් සතුන්ද, පහසුවෙන් අවබෝධ නොකළ හැකි ඇතැම් සතුන්ද, පරලොවත් අකුසලුත් බිය වශයෙන් දක්නා සුලුව වසන ඇතැම් සතුන්ද, බුදුඇසින් ලොව බලන භාග්‍යවතුන් වහන්සේ දුටු සේක. 
12. දැක සහම්පති බ්‍රහ්මයාට ගාථායෙන් මෙසේ වදාළ සේක: 
“බ්‍රහ්මය, (අවබෝධයට උත්සාහ නැතියන්ට දම් දෙසීම) කය වෙහෙසීම් පමණෙකැ යි යන හැඟීම ඇත්තෙම්, ප්‍රගුණවූ උතුම් ධර්මය මිනිසුන් අතර (මේ තාක්) නොදෙසීමි. කන් ඇති යම් කෙනෙක් වෙත්ද ඔවුහු ශ්‍රද්ධාව විහිදුවත්වා, ඔවුන්ට අමා දොරවල් හරන ලදහ.” 
13. එවිට සහම්පති බ්‍රහ්මයා ‘භාග්‍යවතුන් වහන්සේ විසින් දහම් දෙසීමට කරන ලද අවකාශ ඇතියෙමි’යි සතුටුව භාග්‍යවතුන් වහන්සේට සාදරව නමස්කාර කොට, පැදකුණු කොට එහිම අතුරුදහන් විය. 

2. ගාරව සූත්‍රය. 
1. මා විසින් මෙසේ අසන ලදී. එක් කලෙක භාග්‍යවතුන් වහන්සේ බුදුව නොබෝ කලකින් උරුවෙල් දනව්වෙහි නේරංජරා ගංතෙර අජපල් නුගරුක මුල වැඩවසනසේක. 
2. එකල්හි තනිව චිත්ත විවේකයෙන් හුන් භාග්‍යවතුන් වහන්සේට මේ සංකල්පනාව ඇතිවිය “කිසිවකු ගුරුතන්හි නොතබා, කිසිවකු දෙටුතන්හි නොතබා, ඉන්නා තැනැත්තේ දුකසේ වෙසේ. මම් කවරනම් මහණකුට හෝ බමුණකුට හෝ සත්කාර කොට, ගෞරව කොට, ඇසුරු කොට වෙසෙන්නෙම්ද?” 
3 ඉක්බිති භාග්‍යවතුන් වහන්සේට මෙසේ සිතෙක් විය. “පරිපූර්ණ නොවූ ශීලස්කන්ධයක් පුරාලීමට යම් අන් මහණකුට හෝ බමුණකුට හෝ සත්කාර කොට, ගරුකාර කොට, ඇසුරු කොට වසන්නෙම් නම්, එසේවූ මා හට වැඩි තරම් ශීලසම්පන්නවූ, සත්කාර ගරුකාර ලැබිය යුතු, මා විසින් ඇසුරු කටයුතු, කිසිම පුද්ගලයකු දෙවියන් සහිත මරුන් සහිත, බඹුන් සහිත ලොවෙහි, මහණ බඹුණන් සහිත, දෙව් මිනිසුන් සහිත සත්ත්ව සමූහයා අතර නොමදකිමි.” 
4. “පරිපූර්ණ නොවූ සමාධිස්කන්ධයක් පුරාලීමට යම් අන් මහණකුට හෝ බමුණකුට හෝ සත්කාර කොට, ගරුකාර කොට, ඇසුරු කොට වසන්නෙම් නම්, එසේවූ මාහට වැඩිතරම් ශීලසම්පන්නවූ, සත්කාර ගරුකාර ලැබිය යුතු, මා විසින් ඇසුරු කටයුතු, කිසිම පුද්ගලයකු දෙවියන් සහිත, මරුන් සහිත, බඹුන් සහිත ලොවෙහි, මහණ බමුණන් සහිත, දෙව් මිනිසුන් සහිත සත්ත්ව සමූහයා අතර නොමදකිමි.” 
5. “පරිපූර්ණ නොවූ ප්‍රඥාස්කන්ධයක් පුරාලීමට යම් අන් මහණකුට හෝ බමුණකුට හෝ සත්කාර කොට, ගරුකාර කොට, ඇසුරු කොට වසන්නෙම් නම්, එසේවූ මාහට වැඩිතරම් ශීලසම්පන්නවූ, සත්කාර ගරුකාර ලැබිය යුතු, මා විසින් ඇසුරු කටයුතු, කිසිම පුද්ගලයකු දෙවියන් සහිත, මරුන් සහිත, බඹුන් සහිත ලොවෙහි මහණ බමුණන් සහිත, දෙව් මිනිසුන් සහිත සත්ත්ව සමූහයා අතර නොමදකිමි” 

6. “පරිපූර්ණ නොවූ විමුක්තිස්කන්ධයක් පුරාලීමට යම් අන් මහණකුට හෝ බමුණකුට හෝ සත්කාර කොට, ගරුකාර කොට, ඇසුරු කොට වසන්නෙම් නම්, එසේවූ මාහට වැඩිතරම් ශීලසම්පන්නවූ, සත්කාර ගරුකාර ලැබිය යුතු, මා විසින් ඇසුරු කටයුතු, කිසිම පුද්ගලයකු දෙවියන් සහිත, මරුන් සහිත, බඹුන් සහිත ලොවෙහි, මහණ බමුණන් සහිත, දෙව් මිනිසුන් සහිත සත්ත්ව සමූහයා අතර නොමදකිමි.” 
7. “පරිපූර්ණ නොවූ විමුක්තිඥාන දර්ශනස්කන්ධයක් පුරාලීමට යම් අන් මහණකුට හෝ බමුණකුට සත්කාර ගරුකාර කොට, ඇසුරු කොට වසන්නෙම් නම්, එසේවූ මාහට වැඩිතරම් සමාධි සම්පන්නවූ, වැඩිතරම් ප්‍රඥා සම්පන්නවූ, වැඩිතරම් විමුක්ති සම්පන්නවූ, වැඩිතරම් විමුක්තිඥාන දර්ශන සම්පන්නවූ, මගෙන් සත්කාර ගරුකාර ලැබිය යුතු, මා විසින් ඇසුරු කටයුතු කිසිම පුද්ගලයකු දෙවියන් සහිත, මරුන් සහිත, බඹුන් සහිත ලොවෙහි, මහණ බමුණන් සහිත, දෙව් මිනිසුන් සහිත සත්ත්ව සමූහයා අතර නොමදකිමි.” 
8. ‘මා අවබෝධ කළ යම් ධර්මයක් ඇද්ද, ඒ ධර්මයම සත්කාර ගරුකාර කොට, ඒ දහමම ඇසුරු කොට වෙසෙන්නෙම් නම් ඉතා යෙහෙක.” 
9 එකල්හි සහම්පති බ්‍රහ්මතෙම තම සිතින් භාග්‍යවතුන් වහන්සේගේ අදහස දැන ශක්තිමත් මිනිසකු නවා ගත් අත දික්කරන්නේ හෝ දික්කළ අත නවාගන්නේ යම්සේද එසේම (විගසින්) බඹලොවින් අතුරුදහන්ව භාග්‍යවතුන් වහන්සේ ඉදිරියෙහි පහළ විය. 
10. ඉක්බිති සහම්පතී බ්‍රහ්මතෙම උතුරු සළුව එකස්කොට පෙරව, භාග්‍යවතුන් වහන්සේ දිසාවට ඇදිලි නමා භාග්‍යවතුන් වහන්සේට මෙසේ කීය. “භාග්‍යවතුන් වහන්ස, ඒ එසේය. සුගතයන්වහන්ස, ඒ එසේය. ස්වාමීනි, අතීත කාලයෙහි යම් රහත් සම්මාසම්බුදු කෙනෙක් වුහු නම්, ඒ භගවත්හුද ධර්මයටම සත්කාර කොට, ධර්මයටම ගරුකාර කොට, ධර්මයම ඇසුරු කොට විසූහ. ස්වාමීනි, මතු කාලයෙහිද යම් රහත් සම්මාසම්බුදු කෙනෙක් වන්නාහු නම්, ඒ භගවත්හුද ධර්මයටම සත්කාර කොට, ධර්මයටම ගරුකාර කොට, ධර්මයම ඇසුරු කොට වසන්නාහ. ස්වාමීනි, දැන් රහත් සම්මාසම්බුදුවූ භගවත් තෙමේද ධර්මයටම සත්කාර කොට, ධර්මයටම ගරුකාර කොට, ධර්මයම ඇසුරු කොට වෙසේවා.” 

11. සහම්පති බ්‍රහ්මතෙම මෙය කීය. මෙය කියා නැවත අනෙකක්වූ මෙබස් පැවසීය: 
“යම් අතීත සම්බුදු කෙනෙක් වූහුද, යම් අනාගත සම්බුදු කෙනෙක් වන්නාහුද, බොහෝ දෙනාගේ ශෝක නසන සම්බුදුවරයෙක් දැන් ඇත්තේද, 
“ඒ සියල්ලෝ දහම ම ගුරු කොට ගෙන විසූහ, වසත්, වසන්නාහුද වෙත්. මේ බුදුවරුන්ගේ ධර්මතාවෙකි. 
“එබැවින් තමහට වැඩ කැමති, තමාට මහත් බව පතන, බුද්ධානුශාසනය සිහිකරන්නාහු විසින් සද්ධර්මය ගරුතන්හි තබා පිදිය යුතුයි.’ 
3. බ්‍රහ්මදේව සූත්‍රය. 
1. මා විසින් මෙසේ අසනලදී. එක් කලෙක භාග්‍යවතුන් වහන්සේ සැවැත්නුවර සමීපයෙහිවූ අනේපිඬු සිටාණන් විසින් කරවනලද ජේතවනාරාමයෙහි වැඩවසන සේක. 
2. එකල්හි වනාහි එක්තරා බැමිණියකගේ බ්‍රහ්මදේව නම් පුතෙක් ගිහිගෙන් නික්ම භාග්‍යවතුන් වහන්සේ වෙත පැවිදි විය. 
3. ඉක්බිති ආයුෂ්මත් බ්‍රහ්මදේවතෙම තනිව සමූහයාගෙන් වෙන්ව, නොපමාව, කෙලෙස් තවන වීර්‍ය්‍ය ඇතිව, නිවන් කරා මෙහෙයූ සිතැතිව වෙසෙන්නේ නොබෝ කලෙකින්ම යමක් පිණිස කුලපුත්තු ගිහිගෙන් නික්ම සස්නට වදිත් නම්, මහ බ්‍රහ්මචර්‍ය්‍යාව අවසන්වූ ඒ නිරුත්තර රහත් ඵලය මේ ආත්මභාවයෙහිම, නොබෝ කලෙකින්ම, තෙමේම වෙසෙසින් දැන, පැහැදිලි කොට ලැබ විසීය. ‘ජාතිය ක්ෂීණ විය. මාර්ග බ්‍රහ්මචර්‍ය්‍යාව වැස නිමවිණි. කළ යුත්ත කරන ලදී. මේ රහත් බව පිණිස තවත් කළයුතු දෙයක් නැතැ’යි (තෙමේම) වෙසෙසා දැන ගත්තේය. ආයුෂ්මත් බ්‍රහ්මදේව තෙම රහතුන්ගෙන් කෙනෙක් විය. 

4. ඉක්බිති ආයුෂ්මත් බ්‍රහ්මදේවතෙම පෙරවරුයෙහි හැඳ පෙරව පාත්‍ර සිවුරුගෙන සැවැත් නුවරට පිඬු පිණිස පිවිසියේය. සැවැත් නුවර ගෙපිළිවෙළින් පිඬු පිණිස හැසිරෙනුයේ සිය මවු නිවෙස යම් තැනෙකද එතැනට පැමිණියේය. 
5. එකල වනාහි ආයුෂ්මත් බ්‍රහ්මදේවයන්ගේ මවු බැමිණි බ්‍රහ්මයාහට නිතිපතා හෝම පූජා කෙරෙයි. එකල්හි සහම්පති බ්‍රහ්මයාහට ‘ආයුෂ්මත් බ්‍රහ්මදේවයන් වහන්සේගේ මේ මවු බැමිණි බ්‍රහ්මයාහට නිතිපතා හෝමපූජා කෙරෙයි. මම ඇය කරා පැමිණ සංවේගයට පමුණුවන්නෙම් නම් (මනා පිළිවෙත්හි යෙදුයෙම් වීම් නම්) යෙහෙකැ’යි සිත්විය. 
6. ඉක්බිති සහම්පති බ්‍රහ්මතෙම ශක්තිමත් මිනිසකු නවාගත් අතක් දික්කරන හෝ දික්කළ අතක් නවන හෝ තරම් විගසින් බඹ ලොවින් අතුරුදහන්ව, බ්‍රහ්මදේවයන්ගේ මවගේ ගෙයි පහළ විය. 
7. ඉක්බිති සහම්පති බ්‍රහ්මතෙම අසා සිට ආයුෂ්මත් බ්‍රහ්මදේවයන්ගේ මවු බැමිණියට ගාථාවලින් මෙසේ කීය: 
“බැමිණිය, යමෙකුට (යම් බඹකුට) නිතර හෝම පුදහිද, ඒ බ්‍රහ්මයාගේ බඹලොව මෙයින් ඈත්හිය. බැමිණිය, යමෙකුට (යම් බඹකුට) නිතර හෝම පුදහිද මෙවැනි බඹහු කන දේ නොවේ. බ්‍රහ්මලොක මාර්ගය නොදැන කුමක් දොඩන්නෙහිද? 

“බැමිණිය, (කාම ගුණ නමැති) උපධි රහිතව, දිව්‍ය බ්‍රහ්මයනුදු ඉක්මවා සිටි, රාගාදි පලිබොධ නැති, අනෙකක්හු පෝෂිත නොකරන තිගේ මේ බ්‍රහ්මදේව තෙම තිගේ ගෙට පිඬු පිණිස පිවිසියේය. 
“ඈත සිට ගෙනෙන ලද පිණ්ඩය පිළිගන්නට සුදුසුවූ, වේදයෙන් (සිවු මගින්) දුක් කෙළවර කළ වඩන ලද සිත් ඇති දෙවි මිනිසුන්ට දක්ෂිණාර්හවූ, පව් දුරුකොට කෙලෙස් නොගෑවුණු නිවීගිය හෙතෙම අහර සෙවීම කෙරෙයි. 
“ඔහුට අතීතයද නැත. අනාගතයද නැත. ඔහු ශාන්තය. (ක්‍රොධ) දුම් නැත්තෙක, ආශා නැත්තෙක. පෘථග්ජනයන් හා රහතුන් විෂයයෙහි බහා තැබූ දඬු ඇත්තෙක හෙතෙම තිගේ ආහුතියි කියන ලද අග්‍ර ආහාරය වළඳාවා. 
“සතුරු සෙනඟ නැත්තේ, උපශාන්ත වූයේ, දැමුනු ඇතකුමෙන් වාසයකරයි. තණ්හා නැති, සුසිල්වූ, හොඳින් මිදුනු සිත් ඇති ඒ භික්ෂූතෙම තිගේ ආහුතියයි කියූ අග්‍ර ආහාරය වළඳාවා. 
“බැමිණිය, උන්වහන්සේ කෙරෙහි පහන් සිතැත්තියක්ව, නොසෙලවෙන ශ්‍රද්ධා ඇත්තියක්ව, දක්ෂිණාර්හවූ උන්වහන්සේ කෙරෙහි දානය දෙව. තරණය කළ (කෙලෙස්) සයුරු ඇති, රහතුන් දැක, මතු සැප ඇති කරන පින් කරව.” 
8. (සංගීතිකාරයෝ මෙසේ කීහු:) ඒ බැමිණි තොමෝ උන්වහන්සේ කෙරෙහි පැහැදුනාවූ සිතැත්තියක්ව, නොසෙලවෙන ශ්‍රද්ධා ඇත්තියක්ව, දක්ෂිණාවට සුදුසු සඟුන් කෙරෙහි දක්ෂිණාව පිහිටෙව්වාය. (කෙලෙස්) සයුර තරණය කළ රහතුන් දැක අනාගත සුව ඵල වන්නාවූ පින් කළාය. 

4. බකබ්‍රහ්ම සූත්‍රය. 
1. මා විසින් මෙසේ අසනලදී. එක් කලෙක භාග්‍යවතුන් වහන්සේ සැවැත්නුවර සමීපයෙහි පිහිටි අනේපිඬු සිටුහු විසින් කරවනලද ජේතවනාරාමයෙහි වැඩවසන සේක. 
2. එකල වනාහි බකබ්‍රහ්මයාට “මේ බ්‍රහ්මාත්මභාවය නිත්‍යය, මෙය ස්ථිරය, මෙය සදාකාලිකය, මෙය අඩුවක් නැති සියල්ලය, මින් චුතවීමෙක් නැත. මෙය වනාහි නොහටගනී, නො දිරයි, නො මියෙයි, චුත නොවෙයි. (මින්) චුතව අන් තැනෙක නොඋපදියි, මෙයින් මත්තෙහි සසරින් ගැලවි යායුතු අන් තැනෙක් නැතැ”යි මෙබඳු ලාමක දෘෂ්ටියෙක් උපදින්නේ වෙයි. 
3. එකල්හි වනාහි භාග්‍යවතුන් වහන්සේ බකබ්‍රහ්මයාගේ අදහස තම සිතින් දැන, ශක්තිමත් පුරුෂයෙක් නැවූ අතක් දික් කරන්නේ හෝ දික් කළ අතක් නවන්නේ හෝ යම්සේද, එසේම (විගසින්) ජේතවනාරාමයෙන් අතුරුදන්ව ඒ බඹලොව පහළවූ සේක. 
4. බකබ්‍රහ්මතෙම එහි වඩින භාග්‍යවතුන් වහන්සේ දුරදීම දැක, භාග්‍යවතුන් වහන්සේට ‘මෙහි වඩින්න. නිදුකාණනි, බොහෝ කලකට පසු ඔබ මෙහි වැඩියේ, යහපත. නිදුකාණනි, මේ බ්‍රහ්මාත්ම භාවය වනාහි නිත්‍යය, මෙය ස්ථිරය, මෙය සදාකාලිකය, මෙය අඩුවක් නැති සියල්ලය, මින් චුතවීමෙක් නැත, මෙය නොහට ගනී, නොදිරයි, මියෙන්නෙක් නැත, චුතවීමෙක් නැත, මෙයින් චුතව අන් තැනෙක උපදනෙක් නැත. මෙයට වැඩි සසරින් ගැලවෙන අනෙක් තැනෙක් නැතැ’යි කීය. 
5. මෙසේ කීකල භාග්‍යවතුන් වහන්සේ බක බ්‍රහ්මයාට, ‘අනිත්‍යම වන දේ නිත්‍යයයි කියා නම්, අස්ථිරම වන දේ ස්ථිරයයි කියා නම්, සදාකාලිකම නොවන දේ සදාකාලිකයයි කියා නම්, අඩුවක් ඇති දේ අඩුවක් නැති සියල්ලය කියා නම්, චුතවන ස්වභාව ඇති දෙයක් චුතනොවන ස්වභාව නැති 

දෙයක්යයි කියා නම්, යම් තැනෙක වනාහි ජාති ජරා මරණ චුතවීම් ඉපදීම් වේනම්, ඒ පිළිබඳව එහි ජාති ජරා මරණ චුතවීම් ඉපදීම් නැතැයි කියා නම්, එයට වැඩි, සසරින් ගැලවෙන අනෙක් තැනක් ඇති කල එයට වැඩි (ගැලවීමෙක් නැතැයි) කියා නම් එසේවූ මේ බකබ්‍රහ්ම තෙම ඒකාන්තයෙන් අවිද්‍යාවෙන් අන්ධව ගියේ වේයයි’ වදාළ සේක. 
6. (එවිට බක බ්‍රහ්මතෙම මෙසේ කීය:) “ගෞතමයෙනි, (අපි) හැත්තෑදෙනෙක් (කරන ලද) පින් කම් ඇත්තෝ ජාතිය හා ජරාව ඉක්ම ගියෝ වමු, අනුන් තමන් වසඟකොට පවත්වන්නෝ වෙමු, වේදගූ නම් වෙමු. මේ වනාහි කෙළවරවූ බඹලොව උපතයි. අන්‍ය බොහෝ ජනයෝ අප ප්‍රාර්ථනා කෙරෙති.” 
7. (භාග්‍යවතුන් වහන්සේ මෙසේ වදාළහ:) “බක බ්‍රහ්මය, තෝ යම් ආයුෂයක් දීර්ඝායුෂයයි හඟින්නෙහිද, එය දීර්ඝායුෂයෙක් නොවේ. නිරබ්බුද නම් ගණනින් ලක්ෂයක් ආයුෂ යයි මම දනිමි.” 
8. (බක බ්‍රහ්මතෙම මෙසේ කීය:) “භාග්‍යවතුනි, ‘මම අනන්තදර්ශී වෙමි’යිද, ‘ජාතිය හා ජරාව හා ශෝකය ඉක්ම සිටියෙම් වෙමි’යිද කියන්නෙහිය. මාගේ පුරාතනවූ කුමන නම් ව්‍රත සමාදානයෙක් වීද? කුමන ශීලයෙක් වීද? යමක් මම දනිම්ද එය මට කියව.” 
9. (භාග්‍යවතුන් වහන්සේ මෙසේ වදාළහ:) “ග්‍රීෂ්ම කාලයෙහි පීඩිතවූ පිපාසිතවූ බොහෝ මිනිසුන්ට තෝ පැන් පෙවූයෙහිද, තාගේ ඒ පුරාතනවූ ව්‍රත සමාදානය හා ශීලය නිදා සිට නැගිටියක්හු මෙන් මම සිහිකරමි. 
“ඒණිනම් ගංතෙර සොරුන් විසින් අල්ලාගන්නා ලද අතපය බැඳ ගෙන යනු ලබන්නාවූ මිනිසුන් යම් හෙයකින් මිදීද, තාගේ ඒ පුරාතන ව්‍රත සමාදානය හා ශීලය නිදා සිට නැගිටියක්හු මෙන් සිහිකරමි. 

“මිනිසුන් විනාශ කරනු කැමැත්තෙන් රෞද්‍රවූ නයා විසින් ගංගා නම් ගඟ දියෙහි ගන්නා ලද නැව බලපා මැඩ මිදුයෙහිය. ඒ තාගේ පුරාතනවූ ව්‍රත සමාදානය හා ශීලය නිදා සිට නැගිටියක්හු මෙන් සිහි කෙරෙමි. 
“තට මම කප්ප නම් අතවැස්සෙක් වූයෙමි. (ඒ නුඹ) මනා නුවණැත්තෙකු ලෙසද, ව්‍රත සම්පන්නයකු ලෙසද සිතූයෙමි. එසේවූ තාගේ ව්‍රත සමාදානය හා ශීලය නිදා සිට නැගිටියක්හු මෙන් සිහිකරමි.” 
10. (බක බ්‍රහ්ම තෙම මෙසේ කීය:) “මාගේ මේ ආයුෂ ඒකාන්තයෙන් දන්නෙහිය. සෙසු සියල්ලද දන්නෙහිය. එසේ හෙයින්ම ඔබ බුද්ධ වෙහිය. එහෙයින්ම ඔබගේ මේ දිලිසෙන ආනුභාවය බඹලොව මුළුල්ල බබුළුවමින් සිටී.” 
5. අපරාදිට්ඨි සූත්‍රය. 
1. මා විසින් මෙසේ අසනලදී. එක් කලෙක භාග්‍යවතුන් වහන්සේ සැවැත් නුවර සමීපයෙහිවූ අනේපිඬු සිටාණන් විසින් කරවනලද ජේතවනාරාමයෙහි වැඩවසන සේක. 
2. එකල වනාහි එක්තරා බ්‍රහ්මයෙකුට ‘මේ බඹලොවට ආ හැකි මහණෙක් හෝ බමුණෙක් හෝ නැතැ’යි මෙසේවූ ලාමක දෘෂ්ටියෙක් පහළ වූයේ වේ. 
3. එකල්හි භාග්‍යවතුන් වහන්සේ තම සිතින් ඒ බඹහුගේ සිතෙහිවූ කල්පනාව දැන, ශක්තිමත් පුරුෂයෙකු නැවූ අත දික් කරන්නේ හෝ දික්කළ අත නවන්නේ හෝ යම්සේද, එසේ ක්ෂණයෙන් ජේතවනාරාමයෙන් අතුරුදන්ව ඒ බඹලොව පහළවූ සේක. 
4. ඉක්බිති භාග්‍යවතුන් වහන්සේ තේජෝකසිණ සමාපත්තියට සමවැද ඒ බඹහට උඩින් අහසෙහි පළක් බැඳ හුන්සේක. 

5. එකල්හි ආයුෂ්මත් මහමුගලන්තෙර හට ‘දැන් භාග්‍යවතුන් වහන්සේ කොහි ඉන්නාසේක් දෝ’යි මේ සිත විය. 
6. මහ මුගලන්තෙර තෙම මිනිසුන්ගේ විෂය ඉක්මවා දැක්ක හැකි, පිරිසිදුවූ දිවැසින්, ඒ බඹහු මත්තෙහි තේජෝකසිණ සමාපත්තියට සමවැද අහසෙහි පළඟින් ඉන්නා භාග්‍යවතුන් වහන්සේ දිටීය. දැක ශක්තිමත් පුරුෂයෙක් නැවූ අත දික්කරන්නේ හෝ, දික්කළ අත නවන්නේ හෝ යම්සේද එසේ ජේතවනාරාමයෙන් අතුරුදන්ව ඒ බඹලෙව්හි පහළ විය. 
7. ඉක්බිති ආයුෂ්මත් මහමුගලන්තෙර තේජෝකසිණ සමාපත්තියට සමවැද පෙර දිශායෙහි ඒ බඹහට මත්තෙන් භාග්‍යවතුන් වහන්සේට පහතින් අහස්හි පළක් බැඳ හුන්නේය. 
8. එකල්හි ආයුෂ්මත් මහාකාශ්‍යප තෙරහට ‘දැන් භාග්‍යවතුන් වහන්සේ කොහි ඉන්නා සේක්ද?’ මේ සිත විය. ආයුෂ්මත් මහාකාශ්‍යප ස්ථවිරතෙම මිනිස් විෂය ඉක්මවූ, පිරිසිදුවූ දිවැසින්, ඒ බඹහු මත්තෙහි තේජෝකසිණ සමාපත්තියෙන් අහස්හි පළඟින් ඉන්නා භාග්‍යවතුන් වහන්සේ දිටීය. දැක ශක්තිමත් පුරුෂයෙක් නැවූ අත දික්කරන්නේ හෝ දික්කළ අත නවන්නේ හෝ යම්සේද එසේ ජේතවනාරාමයෙන් විගසෙකින් අතුරුදන්ව ඒ බඹලොව පහළ විය. ඉක්බිති ආයුෂ්මත් මහාකාශ්‍යප ස්ථවිර තෙම දකුණු දෙස ඇසුරු කොට ඒ බඹහට මත්තෙන් භාග්‍යවතුන් වහන්සේට පහතින් අහස්හි තේජෝකසිණ සමාපත්තියට සමවැද හුන්නේය. 
9. එකල්හි ආයුෂ්මත් මහාකප්පින තෙරහටද ‘දැන් භාග්‍යවතුන් වහන්සේ කොහි ඉන්නා සේක්ද?’ මේ සිත විය. ආයුෂ්මත් මහාකප්පින ස්ථවිර තෙම මිනිස්විෂය ඉක්මවූ, පිරිසිදුවූ දිවැසින්, ඒ බඹහු මත්තෙහි තේජෝකසිණ සමාපත්තියෙන් අහස්හි පළඟින් ඉන්නා භාග්‍යවතුන් වහන්සේ දිටීය. දැක ශක්තිමත් පුරුෂයෙක් නැවූ අත දික්කරන්නේ හෝ, දික්කළ අත නවන්නේ හෝ යම්සේද එසේ ජේතවනාරාමයෙන් විගසෙකින් අතුරුදන්ව ඒ බඹලෙව්හි පහළ විය. ඉක්බිති ආයුෂ්මත් මහාකප්පින ස්ථවිරතෙම බටහිරදිග ඇසුරු කොට ඒ බඹහට මත්තෙන් භාග්‍යවතුන් වහන්සේට පහතින් අහස්හි තේජෝකසිණ සමාපත්තියට සමවැද හුන්නේය. 

10. එකල්හි ආයුෂ්මත් අනුරුද්ධ තෙරහට මේ සිත විය. ‘දැන් භාග්‍යවතුන් වහන්සේ කොහි ඉන්නා සෙක්ද?’ ආයුෂ්මත් අනුරුද්ධ ස්ථවිරතෙම මිනිස් විෂය ඉක්මවූ, පිරිසිදුවූ දිවැසින්, ඒ බඹහු මත්තෙන් තේජෝකසිණ සමාපත්තියට සමවැද අහස්හි පළඟින් ඉන්නා භාග්‍යවතුන් වහන්සේ දිටීය. දැක ශක්තිමත් පුරුෂයෙක් නැවූ අත දික්කරන්නේ හෝ, දික්කළ අත නවන්නේ හෝ යම්සේද එසේවූ විගසෙකින් ජේතවනාරාමයෙන් අතුරුදහන්ව ඒ බඹලෙව්හි පහළ විය. ඉක්බිති ආයුෂ්මත් අනුරුද්ධ ස්ථවිර තෙම උතුරුදිග නිසා ඒ බඹහට මත්තෙන් භාග්‍යවතුන් වහන්සේට පහතින් අහස්හි තේජෝකසිණ සමාපත්තියට සමවැද හුන්නේය. 
11. ඉක්බිති ආයුෂ්මත් මහමුගලන් තෙරහු බඹුහට මෙසේ ගාථාවෙන් කීහ. 
‘ඇවැත්නි, පෙර තොපගේ යම් දෘෂ්ටියෙක් වීනම් අද දක්වාත් ඒ දාෂ්ටිය ඇත්තේද? මේ බඹලෙව්හි (අන්‍ය රශ්මීන්) මැඩපවත්වමින් රැස් විහිදුවමින් බබළන (බුදු රදුන්) දකිහිද?” 
12. (බඹතෙම මෙසේ කීය) “නිදුකාණනි, පෙර මට යම් දෘෂ්ටියෙක් වීනම්, එය දැන් නැත. බඹලෙව්හි (අන්‍ය රශ්මීන්) ඉක්මවමින් බබළන (බුදුරදුන්) දකිමි. ඒ මම ‘නිත්‍ය, සදාකාලික වෙමි’යි අද මම කෙසේ නම් කියම්ද?” 
13. ඉක්බිති බුදුහු ඒ බ්‍රහ්මයා සංවේගකොට ශක්තිමත් පුරුෂයෙක් නැවූ අත දික් කරන්නේ හෝ දික් කළ අත නවන්නේ හෝ යම්සේද එසේ ඒ බඹලොවින් අතුරුදහන්ව ජේතවනාරාමයෙහි පහළවූසේක. 
14. ඉක්බිති ඒ බ්‍රහ්මතෙම එක්තරා අතවැසි බ්‍රහ්මයෙකුට කථාකළේය. “එව, නිදුකාණනි, ආයුෂ්මත් මහමුගලන් තෙරුන් ඉන්නා යම් තැනෙක් වේද එතැනට යව. ගොස්, ආයුෂ්මත් මහමුගලන් තෙරහුට මෙසේ කියව. ‘මුගලන් නම්වූ නිදුකාණන් වහන්ස, ඒ භාග්‍යවතුන් වහන්සේගේ මෙසේ මහා ඍද්ධි ඇති, මහා ආනුභාව ඇති, භවත් මුගලන් කාශ්‍යප කප්පින අනුරුද්ධවහන්සේ වැනි අන්‍යවූත් ශ්‍රාවකයන් වහන්සේලා ඇත්ද?” 

15. “එසේයි, නිදුකාණනි,”යි ඒ අතවැසි බ්‍රහ්මයා බඹහුට උත්තර දී මහමුගලන්තෙරුන් යම් තැනකද එතැනට පැමිණියේය පැමිණ, මහමුගලන් තෙරුන්ට මෙය කීයේය. ‘මුගලන් නිදුකාණන් වහන්ස, ඒ භාග්‍යවතුන් වහන්සේගේ මෙසේ මහා ඍද්ධි මහා ආනුභා ඇති භවත් මුගලන් කාශ්‍යප කප්පින අනුරුද්ධ වහන්සේ යම්සේද එසේවූ අන්‍යවූ ශ්‍රාවකයෝ ඇත්තාහුද?” 
16. ඉක්බිති ආයුෂ්මත් මහමුගලන් තෙරහු ඒ අතවැසි බ්‍රහ්මයාට ගාථායෙන් මෙසේ කීහ. 
“ත්‍රිවිද්‍යාවෙන් සමන්විත, ඍද්ධිවිධ ඥානයට පැමිණි, පරසිත් දැනීමෙහි දක්ෂ, ආශ්‍රවයන් ක්ෂයකළ අර්හත්වූ බුද්ධශ්‍රාවකයෝ බොහෝයි.” 
17. ඉක්බිති ඒ අතවැසි බ්‍රහ්මයා ආයුෂ්මත් මහමුගලන් තෙරුන්ගේ වචනය පිළිගෙන අනුමෝදන්ව ඒ බ්‍රහ්මයා යම් තැනෙකද එතැනට පැමිණියේය. 
පැමිණ, ඒ බ්‍රහ්මයාට මෙය කීය. “නිදුකාණනි, ආයුෂ්මත් මහමුගලන්තෙර මෙසේ කීය. 
“ත්‍රිවිද්‍යාසම්පන්න ඍද්ධිවිධඥානයට පැමිණි, පරසිත් දැනීමෙහි දක්ෂ, ආශ්‍රවයන් ක්ෂය කළ අර්හත්වූ බුද්ධ ශ්‍රාවකයෝ බොහෝය.” 
18. ඒ අතවැසි බ්‍රහ්මයා මෙය කීය. සතුටු සිත් ඇති බ්‍රහ්මතෙම ඒ අතවැසි බ්‍රහ්මයාගේ වචනය සතුටින් පිළිගත්තේය. 

6. පමාද සූත්‍රය. 
1. මා විසින් මෙසේ අසනලදී. එක්කලෙක භාග්‍යවතුන් වහන්සේ සැවැත් නුවර සමීපයෙහිවූ අනේපිඬු සිටාණන් විසින් කරවනලද ජේතවනාරාමයෙහි වැඩවසන සේක. 
2. එකල වනාහි භාග්‍යවතුන්වහන්සේ දහවල් ගතකිරීම පිණිස චිත්තවිවේකයෙන් හුන්සේක. 
3. ඉක්බිති ප්‍රත්‍යෙක බ්‍රහ්මවූ සුබ්‍රහ්මද, ප්‍රත්‍යෙක බ්‍රහ්මවූ සුද්ධාවාසද, භාග්‍යවතුන් වහන්සේ යම් තැනකද එතැනට පැමිණියෝය. පැමිණ, වෙන වෙනම උළුවහු කණු වෙත සිටියහ. 
4. ඉක්බිති ප්‍රත්‍යෙක බ්‍රහ්මවූ සුබ්‍රහ්ම, ප්‍රත්‍යෙක බ්‍රහ්මවූ සුද්ධාවාසට මෙය කීය. ‘නිදුකාණනි, භාග්‍යවතුන් වහන්සේ බැහැදකින්නට කල් නොවෙයි. භාග්‍යවතුන්වහන්සේ දහවල් ගතකිරීමට වැඩියෝ විවේකී වූ සේක. අසුවල් බ්‍රහ්මලොකය ධ්‍යාන සැපයෙන් සමෘද්ධවූයේ වෙයි. අභිඥාමලින් පිපුණේ වෙයි. එහි බ්‍රහ්මයෙක්ද පමාව වෙසේ. නිදුකාණනි, යමු. ඒ බ්‍රහ්ම ලොකය යම් තැනෙකද එතැනට පැමිණෙමු. පැමිණ, ඒ බඹු උනන්දු ඇත්තකු කරමු.” 
5. “එසේය, නිදුකාණනි”යි ප්‍රත්‍යෙක බ්‍රහ්මවූ සුද්ධාවාස ප්‍රත්‍යෙක බ්‍රහ්මවූ සුබ්‍රහ්මට උත්තර දුනි. 
6. ඉක්බිති ප්‍රත්‍යෙක බ්‍රහ්මවූ සුබ්‍රහ්මද, ප්‍රත්‍යෙක බ්‍රහ්මවූ සුද්ධාවාසද ශක්තිමත් පුරුෂයෙක් නැවුන අත දික්කරන්නේ හෝ දික්කල අත නවන්නේ හෝ යම්සේද, එසේ ක්ෂණයෙන් භාග්‍යවතුන් වහන්සේ ඉදිරියෙන් අතුරුදහන්ව ඒ බඹලොව පහළවූහ. 
7. ඒ බඹතෙම දුරදීම එන ඒ බඹුන් දුටුවේය. දැක ඔවුන්ට මෙසේ කීය: “අහ! දුක් නැත්තාහු, නුඹලා කොතැන්හි සිට එන්නහුද?” 
8. “නිදුකාණනි, අපි වනාහි අර්හත්වූ, සම්මාසම්බුද්ධවූ, භාග්‍යවතුන්වහන්සේගේ සමීපයෙන් එන්නමු. නිදුකාණනි, ඒ අර්හත්වූ, සම්මාසම්බුද්ධවූ, භාග්‍යවතුන් වහන්සේට උපස්ථාන පිණිස නුඹත් යන්නෙහිද?” 

9. මෙසේ කියනු ලැබූ ඒ බඹතෙම ඒ වචනය නොයිවසන්නේ තමා දහස් දෙනෙකු කොට ප්‍රත්‍යෙක බ්‍රහ්මවූ සුබ්‍රහ්මට මෙසේ කීය. “නිදුකාණනි, නුඹ මෙබඳු ඍද්ධි හා ආනුභා ඇති මා නොදක්නෙහිද?” 
10. “නිදුකාණනි, මෙබඳු ඍද්ධි හා ආනුභාව ඇති නුඹ මම ඇත්තෙන්ම දකිමි.” 
11. “නිදුකාණනි, ඒ මම වනාහි මෙසේ මහත් ඍද්ධි මහත් ආනුභාව ඇත්තෙම්, අන් කවර ශ්‍රමණයෙකුගේ හෝ බ්‍රාහ්මණයෙකුගේ හෝ උපස්ථානයට යන්නෙම්ද?” 
12. ඉක්බිති ප්‍රත්‍යෙකබ්‍රහ්මවූ සුබ්‍රහ්මතෙම තමා දෙදහස් දෙනෙකු කොට මවා ඒ බඹහුට මෙසේ කීය. “නිදුකාණනි, මාගේ මෙබඳුවූ ඍද්ධි ආනුභාව නොදක්නෙහිද?”, 
13. “නිදුකාණනි, මෙබඳු ඍද්ධි ආනුභාව ඇති තොප ඇත්තෙන්ම දක්නෙමි.” 
14. “නිදුකාණනි, තොපටත් අපටත් වඩා ඒ භාග්‍යවතුන් වහන්සේ වනාහි මහත් ඍද්ධි ඇත්තේද, මහත් ආනුභා ඇත්තේද වනසේක. නිදුකාණනි, ඒ අර්හත්වූ සම්මාසම්බුද්ධවූ භාග්‍යවතුන් වහන්සේට උපස්ථාන පිණිස තොප යනු මැනවි.” 
15. ඉක්බිති ඒ බඹතෙම ප්‍රත්‍යෙක බ්‍රහ්මවූ සුබ්‍රහ්මහට ගාථායෙකින් (මෙසේ) කීය. 
“සුපර්ණ (ගුරුළු) රූප තුන්සියයක්ද, හංස රූප හාරසියයක්ද, උකුසු රූප පන්සියයක්ද, ධ්‍යානයෙහි යෙදුනු මාගේ (විමනෙහි වෙත්.) බ්‍රහ්මය, මේ විමානය උතුරුදිග්හි ආලෝක කරමින් බබළයි. එසේ ඇති මම කෙසේ නම් අනිකෙකුගේ උපස්ථානයට යන්නෙම්ද?” 
16. “නැවත යුෂ්මතුන්ගේ රන් විමානය උතුරු දිග්හි ආලෝක කරමින් බබළාද, රූපයෙහි ජාති, ජරා, මරණ යන දෝෂයද, හැම කල්හි ශීතාදියෙන් නිතර කම්පාවීම්ද දැක, එහෙයින් මනා නුවණැති තැනැත්තේ රූපයෙහි නොඇලෙයි.” 

17. ඉක්බිති ප්‍රත්‍යෙක බ්‍රහ්මවූ සුබ්‍රහ්මද ප්‍රත්‍යෙක බ්‍රහ්මවූ සුද්ධාවාසද ඒ බ්‍රහ්මයා කළකිරවා එහිම අතුරුදහන්වූහ. ඒ බ්‍රහ්මතෙමද පසු කලෙක වනාහි අර්හත්වූ සම්මාසම්බුද්ධවූ භාග්‍යවතුන් වහන්සේට උපස්ථානය පිණිස ගියේය. 
7. කෝකාලික (හෙවත් කෝකාලිය) සූත්‍රය. 
1. මා විසින් මෙසේ අසනලදී. එක් කලෙක භාග්‍යවතුන් වහන්සේ සැවැත්නුවර සමීපයෙහිවූ අනේපිඬු සිටාණන් විසින් කරවනලද ජේතවනාරාමයෙහි වැඩවසනසේක. 
2. එකල වනාහි භාග්‍යවතුන්වහන්සේ දහවල් ගතකිරීම පිණිස චිත්තවිවේකයෙන් හුන්නේය. 
3. ඉක්බිති ප්‍රත්‍යෙක බ්‍රහ්මවූ සුබ්‍රහ්මද ප්‍රත්‍යෙක බ්‍රහ්මවූ සුද්ධාවාසද භාග්‍යවතුන් වහන්සේ යම් තැනෙකද එතැනට පැමිණියෝය. පැමිණ, වෙන වෙනම උළුවහුකණුව වෙත සිටියහ. 
4. එවිට ප්‍රත්‍යෙක බ්‍රහ්මවූ සුබ්‍රහ්මතෙම කෝකාලික භික්ෂුව අරභයා භාග්‍යවතුන් වහන්සේ සමීපයෙහි මේ ගාථාව කීය: 
“මෙලොව කවර නම් නුවණ ඇත්තෙක් ශීලාදියෙන් ප්‍රමාණයක් නැති රහතන් වහන්සේ ප්‍රමාණය කරමින් කල්පනා කරන්නේද? ශීලාදියෙන් ප්‍රමාණයක් නැති රහතන් වහන්සේ පමණ කරන්නාවූ ඒ පෘථග්ජනයා වැසුණු ප්‍රඥා ඇත්තෙකැයි හඟිමි.” 

8. තිස්සක සූත්‍රය. 
1. මා විසින් මෙසේ අසනලදී. එක්කලෙක භාග්‍යවතුන් වහන්සේ සැවැත් නුවර සමීපයෙහිවූ අනේපිඬු සිටාණන් විසින් කරවනලද ජේතවනාරාමයෙහි වැඩවසන සේක. 
2. එකල වනාහි භාග්‍යවතුන්වහන්සේ දහවල් ගතකිරීම පිණිස චිත්තවිවේකයෙන් හුන්නේය. 
3. ඉක්බිති ප්‍රත්‍යෙක බ්‍රහ්මවූ සුබ්‍රහ්මද ප්‍රත්‍යෙක බ්‍රහ්මවූ සුද්ධාවාසද භාග්‍යවතුන් වහන්සේ යම් තැනෙකද එතැනට පැමිණියෝය. පැමිණ, උළුවහු කණුව ඇසුරුකොට වෙන වෙනම සිටියහ. ඉක්බිතිව ප්‍රත්‍යෙක බ්‍රහ්මවූ සුද්ධාවාස තෙම කටමෝරකතිස්සක භික්ෂුව අරභයා භාග්‍යවතුන් වහන්සේ සමීපයෙහි මේ ගාථාව කීය: 
“මෙලොව කවර නම් නුවණ ඇත්තෙක් ශීලාදියෙන් 
ප්‍රමාණයක් නැති රහතන්වහන්සේ ප්‍රමාණ කරමින් 
විශේෂයෙන් කල්පනා කරන්නේද? අප්‍රමෙය්‍යවූ රහතන් 
වහන්සේ ප්‍රමාණ කරන්නාවූ පෘථග්ජනයා (වැසුණු ප්‍රඥා 
ඇත්තෙකැයි) අඥානයෙකැයි හඟිමි.” 
9. තුදු බ්‍රහ්මා සූත්‍රය. 
1. මා විසින් මෙසේ අසනලදී. එක්කලෙක භාග්‍යවතුන් වහන්සේ සැවැත් නුවර සමීපයෙහිවූ අනේපිඬු සිටාණන් විසින් කරවනලද ජේතවනාරාමයෙහි වැඩවසන සේක. 
එකල්හි වනාහි කෝකාලික භික්ෂුතෙම හටගත් ආබාධ ඇත්තේ දුක් වූයේද දැඩි ගිලන් වූයේද වී. 
2. ඉක්බිති ප්‍රත්‍යෙක බ්‍රහ්මවූ තුදු බ්‍රහ්මතෙම රෑ පෙරයම ඉකුත්වූ කල සියලු දෙව්රම් වෙහෙර තමාගේ ශරීර ආලෝකයෙන් බබුළුවා කෝකාලික භික්ෂුව යම් තැනෙකද එතැනට පැමිණියේය. පැමිණ, අහස සිට කෝකාලික භික්ෂුහට මෙසේ කීය. 

3. “කෝකාලික, සැරියුත් මුගලන් දෙදෙනා වහන්සේ කෙරෙහි සිත පහදව. සැරියුත් මුගලන් තෙරහු ශීලවන්තයෝය.” 
“ඇවැත්නි, නුඹ කවරෙහිද?” 
“මම, තුදු නම් පච්චෙක බ්‍රහ්ම වෙමි.” 
4. “ඇවැත්නි, නුඹ අනාගාමි (මේ කාම ලොකයට නැවත නොඑන්නේ) යැයි භාග්‍යවතුන්වහන්සේ විසින් ප්‍රකාශ කරන ලද්දේ නොවේද? එසේ කල්හි මෙහි කුමකට ආයෙහිද? නුඹ විසින් කොතරම් අපරාධයෙක් කරන ලදදැයි බලව.” 
(බ්‍රහ්මතෙම මෙසේ කීය.) 
5. “(මෙලොව) උපන් පුද්ගලයාගේ මුඛයෙහි කෙටේරියක් ඇත්තේය. නපුරු වචන කියන අන්ධබාල (දුර්ජන) තෙම ඉන් තමාම නසාගනියි. 
“යමෙක් නින්දා කටයුත්තා ප්‍රශංසා කරාද, ප්‍රශංසා කටයුත්තා ගර්හා කෙරේද, ඒ පුද්ගලතෙම මුවින් අපරාධ රැස් කර ගනී. (හෙතෙම) ඒ අපරාධ කරණකොටගෙන සුවයක් නම් නොවිඳී. 
“යම් වස්තු අපරාධයෙක් වේද, තමනුත් සමග ස්වකීය සියලු දේ සම්බන්ධ ඒ අපරාධය ස්වල්පයි. යම් කිසිවෙක් යහපත් මගින් ගිය පුද්ගලයන් (රහතුන්) කෙරෙහි සිත දූෂ්‍ය කරන්නේද, මේ වනාහි මහත් අපරාධය වෙයි. 
“ලාමකවූ වචනයෙන්ද සිතෙන්ද, ආර්‍ය්‍යයන්ට ගරහන පුද්ගලතෙම යම් නරකයකට උත්පත්ති වශයෙන් පැමිණේද, (එහි ආයුෂ) නිරබ්බුදයන් සිය දහසෙන් හා (නිරබ්බුද) සතිසෙක්ද, අර්බුද පසෙක්ද වෙත්.” 
10. දෙවෙනි කෝකාලික සූත්‍රය. 
1. මා විසින් මෙසේ අසනලදී. එක් කලෙක භාග්‍යවතුන් වහන්සේ සැවැත් නුවර සමීපයෙහිවූ අනේපිඬු සිටාණන් විසින් කරවන ලද ජේතවනාරාමයෙහි වැඩවසන සේක. ඉක්බිති කෝකාලික භික්ෂුතෙම භාග්‍යවතුන්වහන්සේ යම් තැනෙකද එතැනට පැමිණියේය. පැමිණ, භාග්‍යවතුන් වහන්සේ වැඳ, එකත්පසෙක හුන්නේය. එකත්පසෙක හුන්නාවූ කෝකාලික භික්ෂුතෙම භාග්‍යවතුන් වහන්සේට මෙසේ කීය: “ස්වාමීනි, සැරියුත් මුගලන් තෙරහු ලාමක අදහස් ඇත්තාහු ලාමක අදහස්වලට වසඟවූවාහුය.” 

2. මෙසේ කී කල්හි භාග්‍යවතුන් වහන්සේ කෝකාලික භික්ෂුවට මෙසේ වදාළසේක. “එසේ නොකියව, කෝකාලික. එසේ නොකියව, කෝකාලික. කෝකාලික, සැරියුත් මුගලන් දෙනම කෙරෙහි සිත පහදව. සැරියුත් මුගලන් දෙනම ශීලවන්තයෝය.” 
3. දෙවනුවත් කෝකාලික භික්ෂුතෙම භාග්‍යවතුන් වහන්සේට මෙය කීය. “ස්වාමීනි, භාග්‍යවතුන් වහන්සේ වනාහි විශ්වාස කටහැක්කේය, ඇදහිය යුතු කථා ඇත්තේය. එසේ වුව සැරියුත් මුගලන් තෙරහු පවිටු අදහස් ඇත්තෝය. පවිටු අදහස්වලට වසඟ වූවාහුය.” 
4. දෙවනුවත් භාග්‍යවතුන් වහන්සේ කෝකාලික භික්ෂුවට මෙසේ කීය. “එසේ නොකියව, කෝකාලික. එසේ නොකියව කෝකාලික. කෝකාලික, සැරියුත් මුගලන් දෙනම කෙරෙහි සිත පහදව. සැරියුත් මුගලන් තෙරහු ශීලවන්තයෝය.” 
5. තුන්වෙනුවත් කෝකාලික භික්ෂුතෙම භාග්‍යවතුන් වහන්සේට මෙය කීය. ‘ස්වාමීනි, භාග්‍යවතුන් වහන්සේ වනාහි විශ්වාස කටහැක්කේය, ඇදහිය යුතු කථා ඇත්තේය. එසේ වුව සැරියුත් මුගලන් තෙරහු පවිටු අදහස් ඇත්තෝය.” 
6. තුන්වෙනුවත් භාග්‍යවතුන් වහන්සේ කෝකාලික භික්ෂුවට මෙය කීය. “එසේ නොකියව, කෝකාලික. එසේ නොකියව, කෝකාලික. කෝකාලික, සැරියුත් මුගලන් දෙනම කෙරෙහි සිත පහදව. සැරියුත් මුගලන් දෙනම ශීලවන්තයෝය.” 

7. ඉක්බිති කෝකාලික භික්ෂුතෙම අසුනෙන් නැගිට, භාග්‍යවතුන් වහන්සේ වැඳ, ප්‍රදක්ෂිණා කොට ගියේය. එසේ ගොස් නොබෝ වේලාවකින් කෝකාලික භික්ෂුවගේ සකල ශරීරය අබැට පමණවූ පිළිකාවලින් පැතුරුනේ විය. අබ ඇට පමණව, මුං පමණ විය. මුං ඇට පමණව කඩල පමණ විය. කඩල ඇට පමණව ඩෙබර ඇට පමණ විය. ඩෙබර ඇට පමණව නෙල්ලි පමණ විය. නෙල්ලි පමණව නොපැසුණු බෙලි පමණ විය. නොපැසුණු බෙලි පමණව බෙලි පමණ විය. බෙලි පමණව ගැහුණේය. සැරවද ලේද වැගිරිණි. 
8. ඉක්බිති කෝකාලික භික්ෂුව ඒ ලෙඩින්ම මැරුණේය මැරුණාවූ කෝකාලික භික්ෂුතෙම සැරියුත් මුගලන් තෙරුන් කෙරෙහි වෛර බැඳ පදුම නිරයෙහි උපන්නේය. 
9. ඉක්බිති සහම්පති බඹතෙම රෑ පෙරයම ඉකුත් කල සියලු ශරීර ආලෝකයෙන් ජේතවනය බබුළුවා භාග්‍යවතුන් වහන්සේ යම් තැනෙකද එතැනට පැමිණියේය. පැමිණ, භාග්‍යවත්හු වැඳ එකත්පසෙක සිටියේය. එකත්පසෙක හුන් සහම්පති බඹතෙම භාග්‍යවතුන් වහන්සේට මෙසේ කීය: “ස්වාමීනි, කෝකාලික භික්ෂුතෙම මැරුණේය. මැරී සැරියුත් මුගලන් දෙතෙරුන් කෙරෙහි වෛර බැඳ පදුම නරකයෙහි උපන්නේය” සහම්පති බ්‍රහ්මතෙම මෙය කීය. මෙසේ කියා භාග්‍යවතුන් වහන්සේ වැඳ ප්‍රදක්ෂිණා කොට එහිම අතුරුදහන් විය. 
10. ඉක්බිති භාග්‍යවතුන් වහන්සේ ඒ රාත්‍රිය ඉක්මුණු පසු භික්ෂූන්ට කථාකළ සේක. “මහණෙනි, මේ රාත්‍රියේ සහම්පති බ්‍රහ්මතෙම රෑ පෙරයම ඉකුත්කල සියලු ජේතවනය ශරීර ආලෝකයෙක් බබුළුවා මම යම් තැනෙකද එතැනට පැමිණියේය. පැමිණ මා වැඳ එකත්පස්ව සිටියේය. මහණෙනි, එකත්පස්ව සිටි බ්‍රහ්මතෙම මට මෙය කීය: ‘ස්වාමීනි, කෝකාලික භික්ෂුතෙම මැරුණේය. ස්වාමීනි මැරී කෝකාලික භික්ෂුතෙම සැරියුත් මුගලන් දෙතෙරුන් කෙරෙහි වෛර බැඳ පදුම නිරයට උත්පත්තිය වශයෙන් පැමිණියේය.’ මහණෙනි, සහම්පති බ්‍රහ්මතෙම මෙය කීය. මෙය කියා මා වැඳ ප්‍රදක්ෂිණාකොට එහිම අතුරුදහන් විය.” 

11. මෙසේ කීකල එක්තරා භික්ෂුවක් භාග්‍යවතුන් වහන්සේට මෙසේ කීයේය. “ස්වාමීනි, පදුම නිරයෙහි ආයුෂ කොපමණ දිගද?” “මහණෙනි, පදුම නිරයෙහි ආයුෂ ප්‍රමාණය දිග්මය. වර්ෂ මෙපමණකැයි හෝ ශත වර්ෂ මෙපමණකැයි හෝ සහස්‍ර වර්ෂ මෙපමණකැයි හෝ සතසහස්‍ර වර්ෂ මෙපමණකැයි හෝ සංඛ්‍යා කිරීමට පහසු නොවේ.” 
12. “ස්වාමීනි, උපමා කළ හැකිද?” 
13. “හැකිය මහණෙනි”යි භාග්‍යවතුන් වහන්සේ වදාළහ. “මහණෙනි, යම්සේ කොසොල් රට සංඛ්‍යායෙන් වීසතිඛාරිකයෙක් (දෝන තුන්සිය විස්සක්) ඇති තල කරත්තයක් වේ නම් එයින් පුරුෂයෙක් වර්ෂ සියයක් හෝ දාහක් ඇවෑමෙන් එක් තල ඇටයක් බැගින් ඉවත දමන්නේ නම් මහණෙනි, ඒ කොසොල් රට සංඛ්‍යායෙන් වීසතිඛාරිකයක් ඇති තලකරත්තය ඉතා ඉක්මනින් මේ අයුරින් ගෙවීමෙන් අවසානයට යන්නේය, එහෙත් එතරම් ඉක්මණින් එක අර්බුද නරකයෙක ආයුෂ නොගෙවෙන්නේමය. මහණෙනි, අර්බුද නරකයට අයත් කාල ප්‍රමාණයෙන් විසි ගුණයෙන් නිරබ්බුද නරකයෙහි එක් කාලයෙකි. මහණෙනි, නිරබ්බුද නරක ප්‍රමාණයෙන් විසි ගුණයෙක් අබබ නරකයෙහි එක් කාලයෙකි. මහණෙනි අබබ නරක ප්‍රමාණයෙන් විසි ගුණයෙක් එක් අටට නරකයට අයත් කාලයෙකි. මහණෙනි, අටට නරක ප්‍රමාණයෙන් විසි ගුණයෙක් එක් අභභ නරකයට අයත් කාලයකි. මහණෙනි, අභභ නරක ප්‍රමාණයෙන් විසි ගුණයෙක් එක් කුමුදු නරකයකට අයත් කාලයෙකි. මහණෙනි, කුමුදු නරක ප්‍රමාණයෙන් විසි ගුණයෙක් එක් සෝගන්ධික කාලයෙකි. මහණෙනි, සෝගන්ධික නරක ප්‍රමාණයෙන් විංශති ගුණයෙක් එක් උප්පල නරකයට අයත් කාලයෙකි. මහණෙනි, උප්පල නරක ප්‍රමාණයෙන් විසි ගුණයෙක් එක පුණ්ඩරීක නරකයට අයත් කාලයෙකි මහණෙනි, පුණ්ඩරීක නරක ප්‍රමාණයෙන් විසි ගුණයෙක් එක් පදුම නරකයට අයත් කාලයෙකි. මහණෙනි, කෝකාලික භික්ෂුව සැරියුත් මුගලන් දෙතෙරුන් කෙරෙහි වෛර බැඳ උපන්නේ පදුම නිරයෙහිය.” 

14. භාග්‍යවතුන් වහන්සේ මෙසේ වදාළසේක. සුගතවූ ශාස්තෲන්වහන්සේ මෙය වදාරා ඉක්බිතිව මෙසේද වදාළ සේක: 
“(මෙලොව උපන් තැනැත්තාගේ මුඛයෙහි කෙටේරියක් ඇත්තේය. නපුරු වචන කියන අන්ධබාල දුර්ජන තෙම ඒ කෙටේරියෙන් තමාම වනසයි. 
“යමෙක් නින්දා කටයුත්තාට ප්‍රශංසාද, ප්‍රශංසා කටයුත්තාට නින්දා හෝ කෙරේද, හෙතෙම මුඛයෙන් අපරාධ රැස්කර ගනී. ඒ අපරාධ කරණකොට සුවයක් නම් නොවිඳී. 
“යම් වස්තු අපරාධයෙක් වේද, තමනුත් සමග ස්වකීය සියලු දේ සම්බන්ධ ඒ අපරාධය ස්වල්පයි. යම් කිසිවෙක් යහපත්ව ගිය පුද්ගලයන් රහතුන් කෙරෙහි සිත දූෂ්‍ය කරන්නේද, ඒ වනාහි (ඊට වඩා) ඉතා විශාලවූ අපරාධයයි. 
“ලාමකවූ වචනයෙන්ද, සිතෙන්ද ආර්‍ය්‍යයන්ට ගරහන පුද්ගල තෙම යම් නරකයකට උප්පත්ති වශයෙන් පැමිණේද, (එහි ආයුෂ) නිරබ්බුදයන් සිය දහසෙක් හා (නිරබ්බුද) සතිසෙක්ද අර්බුද පසෙක්ද වේ.” 
ප්‍රථම වර්ගයයි. 
11. පරිනිර්වාණ වර්ගය. 
සනංකුමාර (හෙවත් බ්‍රහ්මාසනා) සූත්‍රය. 
1. මා විසින් මෙසේ අසනලදී. එක් සමයෙක භාග්‍යවතුන් වහන්සේ රජගහ නුවර සප්පිනී (නදී) තෙර වසන සේක. 
2. ඉක්බිති සනංකුමාර බ්‍රහ්මතෙම රෑ පෙරයම ඉක්මුණු කල්හි සියලු සප්පිනී (නදී) තීරය තමාගේ ශරීර ආලෝකයෙන් බබුළුවා භාග්‍යවතුන්වහන්සේ යම් තැනෙකද එතැනට පැමිණියේය. පැමිණ භාග්‍යවතුන් වහන්සේ වැඳ එක්පසෙක සිටියේය. 

3. එකත්පසෙක සිටි සනංකුමාර බ්‍රහ්මයා වනාහි භාග්‍යවතුන් වහන්සේගේ සමීපයෙහි මේ ගාථාව කීය: 
“මිනිසුන් අතුරෙහි යම් ජනකෙනෙක් වංශය ගැන සලකන්නහුද, (ඔවුනතුරෙන්) ක්ෂත්‍රිය තෙම ශ්‍රෙෂ්ඨයි. (යම් කිසිවෙක්) ත්‍රිවිද්‍යාවෙන් හා (පසළොස්) චරණ ධර්මයන්ගෙන් යුක්තවේ නම් ඒ තෙම දිව්‍ය මනුෂ්‍යයන් අතුරෙන් ශ්‍රෙෂ්ඨයි.” 
4. සනංකුමාර බ්‍රහ්මයා මෙය කීය. ශාස්තෲන් වහන්සේ එකඟවූසේක. ඉක්බිතිව සනංකුමාර බ්‍රහ්මයා ‘ශාස්තෲන් වහන්සේ මා හා එකඟවූ සේකැ’යි (සිතා) භාග්‍යවතුන් වහන්සේ වැඳ ප්‍රදක්ෂිණා කොට එහිම අතුරුදහන් විය. 
2. දේවදත්ත සූත්‍රය. 
1. මා විසින් මෙසේ අසනලදී. එක් කලෙක භාග්‍යවතුන් වහන්සේ දෙව්දත් තෙර සංඝභේදය කොට ගයා සීසයට ගිය නොබෝ කල්හි රජගහ නුවර ගිජුකුළුපව්වෙහි වැඩ වසන සේක. 
2. ඉක්බිති සහම්පති බ්‍රහ්මයා මධ්‍යම රාත්‍රිය ඉක්මුණු කල බබළන ශරීර වර්ණ ඇත්තේ සියලු ගිජුකුළුපව්ව බබුළුවා භාග්‍යවතුන් වහන්සේ යම් තැනෙකද එතැනට පැමිණියේය. පැමිණ භාග්‍යවතුන් වහන්සේ වැඳ එකත්පසෙක හුන්නේය. 
3. එකත්පසෙක හුන් සහම්පති බ්‍රහ්මයා දෙව්දතුන් ගැන භාග්‍යවතුන් වහන්සේ සමීපයෙහි මේ ගාථාව කීය: 
“යම්සේ ඵලයතෙම ඒකාන්තයෙන් කෙසෙල් ගස නසාද, ඵලය හුණ ගස නසයිද, ඵලය බට ගස නසයිද, දරුගැබ අශ්වතරීය (කොටලුට දාව වෙළඹ කුස උපන්නීය) යම්සේ නසන්නේද, (එසේම) සත්කාරය තෙම අධම පුරුෂයා නසයි.” 

3. අන්ධකවින්ද සූත්‍රය. 
1. මා විසින් මෙසේ අසනලදී. එක්කලෙක භාග්‍යවතුන් වහන්සේ මගධරට අන්ධකවින්දගම වැඩවසන සේක. 
2. එකල වනාහි භාග්‍යවතුන් වහන්සේ ඝනාන්ධකාරයෙන් අඳුරුවූ රාත්‍රියෙක එළිමහනෙහි හුන්සේක. වැස්සද පොද එක දෙක වැටුනේය. 
3. ඉක්බිති සහම්පති බ්‍රහ්මයා මධ්‍යම රාත්‍රිය ඉකුත්වූ කල බබළන ශරීර වර්ණ ඇත්තේ සියලු අන්ධකවින්දගම බබුළුවා භාග්‍යවතුන් වහන්සේ යම් තැනෙකද එතැනට පැමිණියේය. පැමිණ, භාග්‍යවතුන් වහන්සේ වැඳ එකත්පසෙක සිටියේය. 
4. එකත්පසෙක සිටි සහම්පති බ්‍රහ්මයා භාග්‍යවතුන් වහන්සේ සමීපයෙහි මේ ගාථාවන් කීය: 
(“මනුෂ්‍යවාසයෙන් දුර පිහිටි සේනාසනයන් සේවනය කරන්නේය) සංයෝජනයන්ගෙන් මිදීම පිණිස හැසිරෙන්නේය. ඒ සෙනසුන් ප්‍රියකළ නොහැකි නම් ආරක්ෂා සහිත ආත්මයක් ඇතිව සිහි ඇතිව සංඝයා මධ්‍යයෙහි වාසය කරන්නේය. 
“දමනය කරනලද ඉන්ද්‍රිය ඇත්තාවූ, ප්‍රඥාවත්වූ, ස්මෘතිමත්වූ, කුලයෙන් කුලයට පිඬු පිණිස හැසිරෙන්නේ, (මනුෂ්‍යවාසයෙන් දුර පිහිටි) වනසෙනසුන් සේවනය කරන්නේය. හෙතෙම සංසාර භයෙන් මිදුනෙක්ව නිර්වානයෙහි නැමුණෙක්ව වාසය කරන්නේය. 
“යම් තැනක බියජනක අරමුණු වෙත්ද, දීර්ඝ ජාතික සර්පාදීහු වෙත්ද, විදුලිය පවතීද, මේඝය ගර්ජනය කෙරේද, ඒ ස්ථානයෙහි (යෝගාවචර) මහණ තෙම (භාග්‍යවතුන් 

වහන්සේ) ඝනාන්ධකාරයෙන් අඳුරුවූ රාත්‍රියෙහි පහවූ භය ඇතිව හුන්නේය. 
“මේ කාරණය වනාහි මා විසින් ඒකාන්තයෙන් දක්නා ලද්දේය. මම මේ කාරණය ප්‍රත්‍යක්ෂ වශයෙන් දැනගෙනම කියමි. එක් ධර්මදේශනාවෙක්හි මාරයා පරදවා සිටින්නාවූ රහතන්වහන්සේලා දහසක් වෙයි. 
“බොහොසේ ශෛක්ෂයෝ (රහත් නොවූ ආර්‍ය්‍යයෝ) පන්සියයක්ද, (එක්සිය දසදෙනෙක්) ද වෙති. මේ සියල්ලෝම ආර්‍ය්‍යමාර්ගයට පැමිණියාහු නිරයාදියට නොපැමිණෙන්නාහු වෙති. 
“තවද මේ (හැර) අන්‍ය ප්‍රජාතොමෝ පුණ්‍යයට හිමියයි මාගේ කල්පනාවයි. ඔවුන් මෙපමණය කියා ගනින්නට නොහැක්කෙමි.” (ගණන වැරදීමෙන්) මෘෂාවාදයට බිය වෙමි.” 
4. අරුණවතී සූත්‍රය. 
1. මා විසින් මෙසේ අසනලදී. එක් කලෙක භාග්‍යවතුන් වහන්සේ සැවැත්නුවර සමීපයෙහිවූ අනේපිඬු සිටාණන් විසින් කරවන ලද ජේතවනාරාමයෙහි වැඩ වසන සේක. 
2. එකල්හි වනාහි භාග්‍යවතුන් වහන්සේ ‘මහණෙනි,’යි භික්ෂූන්ට කථා කළසේක. 
3. ‘ස්වාමීනි’යි ඒ භික්ෂූහු භාග්‍යවතුන්ට උත්තර දුන්හ. 
4. භාග්‍යවතුන් වහන්සේ මෙය කීය. “මහණෙනි, පෙරවූ දෙයක් කියමි. අරුණවා නම් රජෙක් විය. මහණෙනි, අරුණවා රජහට අරුණවතී නම් රාජධානියෙක් විය. මහණෙනි, අරුණවතී රාජධානිය ඇසුරු කොට සිඛී නම් භාග්‍යවත් අර්හත් සම්‍යක් සම්බුදුරජාණන් වහන්සේ වුසූසේක. 

5. “මහණෙනි, සිඛී නම් භාග්‍යවත් අර්හත් සම්‍යක් සම්බුද්ධයන් වහන්සේට අභිභූ, සම්භව නම් අග්‍රවූ, උතුම්වූ ශ්‍රාවක දෙදෙනෙක් විය 
6. “මහණෙනි, එකල්හි වනාහි සිඛී නම්වූ භාග්‍යවත්වූ අර්හත්වූ සම්‍යක් සම්බුද්ධයන් වහන්සේ අභිභූ භික්ෂුවට (මෙසේ) වදාළ සේක. ‘බ්‍රාහ්මණය, බත් වේලාව පැමිණෙන තුරු කිසියම් බඹලොවකට පැමිණෙමු.’ 
7. “මහණෙනි, ‘එසේය, ස්වාමීනි’යි අභිභූ භික්ෂුතෙම සිඛී භාග්‍යවත් අර්හත් සම්‍යක් සම්බුද්ධයන් වහන්සේට උත්තර දුන්නේය. 
8. “මහණෙනි, ඉක්බිති ඒ සිඛී නම් භාග්‍යවත් අර්හත් සම්‍යක් සම්බුද්ධයන් වහන්සේත් අභිභූ භික්ෂුවත් ශක්තිමත් පුරුෂයෙක් නැවූ අත දික්කරන්නේ හෝ දික් කළ අත නවන්නේ හෝ යම්සේද එසේ අරුණවතී රාජධානියෙන් අතුරුදහන්ව ඒ බඹලෙව්හි පහළවූහ. 
9. “මහණෙනි, ඉක්බිති අර්හත් සම්‍යක් සම්බුද්ධ සිඛී භාග්‍යවතුන් වහන්සේ අභිභු භික්ෂුවට (මෙසේ) වදාළ සේක. ‘බ්‍රාහ්මණය, බ්‍රහ්මයාටද, බ්‍රහ්ම පිරිසටද, බ්‍රහ්ම අතවැසියන්ටද (සුදුසු) කථාවක් තට වැටහේවා. (කථාවක් කෙරේවා.”) 
10. “මහණෙනි, ‘එසේය, ස්වාමීනි’යි අභිභු භික්ෂුතෙම අර්හත් සම්‍යක් සම්බුද්ධවූ සිඛී භාග්‍යවතුන් වහන්සේට උත්තරදී බ්‍රහ්මයාද, බ්‍රහ්ම පිරිසද, බ්‍රහ්ම අතවැසියන්ටද, ධර්ම කථාවෙන් අවවාද කෙළේය, සමාදන් කරවීය, උත්සාහ වර්ධනය කර වීය, සතුටු කර වීය. 
11. “මහණෙනි, එකල වනාහි බ්‍රහ්මතෙමද, බ්‍රහ්ම පිරිසද, බ්‍රහ්ම අතවැසියෝද, (ඒ කථාව) ලාමක කොට සිතත්, ගරහත්, එහි දොස් පහළ කෙරෙත්. ‘බලව ඒකාන්තයෙන් ආශ්චර්‍ය්‍යයක හැටි, ඒකාන්තයෙන් අද්භූතයක හැටි. ශාස්තෲන්වහන්සේ හමුයෙහි වූකලී ශ්‍රාවකයෙක් තෙම කෙසේ නම් දහම් දෙසන්නේද?’ (කියායි). 

12. “මහණෙනි, ඉක්බිති වනාහි අර්හත් සම්‍යක් සම්බුද්ධ සිඛී භාග්‍යවතුන් වහන්සේ අභිභු භික්ෂුවට මෙසේ වදාළසේක. ‘බ්‍රාහ්මණය, බ්‍රහ්ම තෙමේද, බ්‍රහ්ම පිරිසිද, බ්‍රහ්ම අතවැසියෝද, (තොපගේ කථාව) ලාමක කොට සිතත්, ගරහත්, එහි දොස් පහළ කෙරෙත්. ඒකාන්තයෙන් ආශ්චර්‍ය්‍යයක හැටි, ඒකාන්තයෙන් අද්භූතයක හැටි! ශාස්තෲන් වහන්සේ හමුයෙහි ශ්‍රාවකයෙක් තෙම කෙසේ නම් ධර්මය දේශනා කරන්නේදැ’යි (කියායි.) එහෙයින් බ්‍රාහ්මණය, තෝ බොහෝ සෙයින් බ්‍රහ්මයාද, බ්‍රහ්ම පිරිසද, බ්‍රහ්ම අතවැසියන්ද සංවේග කරව’යි (වදාළසේක.) 
13. “මහණෙනි, ‘එසේය, ස්වාමීනි’යි අර්හත් සම්‍යක් සම්බුද්ධ සිඛී භාග්‍යවතුන් වහන්සේට අභිභු භික්ෂුව උත්තරදී පෙණෙනු ලබන කයින්ද ධර්ම දේශනා කෙළේය. නො පෙනෙනු ලබන කයින්ද ධර්ම දේශනා කෙළේය. පෙණෙනු ලබන යටි භාගය ඇති ශරීරයේ කොටසකින්ද, නොපෙනෙනු ලබන මතු භාගය ඇති ශරීරයේ කොටසකින්ද ධර්ම දේශනා කෙළේය. පෙනෙනු ලබන මතු ශරීරයේ කොටසකින්ද නොපෙනෙනු ලබන යට ශරීරයේ කොටසකින්ද ධර්ම දේශනා කෙළේය. 
14. “මහණෙනි, එවිට වනාහි බ්‍රහ්මතෙමේද, බ්‍රහ්ම පිරිසද, බ්‍රහ්ම අතවැසියෝද ආශ්චර්‍ය්‍ය අද්භූත සිතැත්තාහු ‘පින්වත, ඒකාන්තයෙන් ආශ්චර්‍ය්‍යයි, පින්වත, ඒකාන්තයෙන් අද්භූතයි, ශ්‍රමණයාගේ මහ ඍද්ධිභාවය හා මහානුභාවය’යි (සිතූහ) 
15. “මහණෙනි, ඉක්බිති අභිභු භික්ෂුව අර්හත් සම්‍යක් සම්බුද්ධ සිඛී භාග්‍යවතුන් වහන්සේට මෙය කීය. ‘ස්වාමීනි, භික්ෂු සංඝයා මැද (මවිසින්) මෙබඳු වචනයක් කියන ලද බව ප්‍රකාශ කරමි. (කෙබඳුදයත්) ‘ඇවැත්නි, මම බඹ ලොව සිටියෙම් සහශ්‍රී ලෝකධාතුව වචනයෙන් හඟවන්නට හැක්කේ වෙමි’යි (කියායි.) 
16. “බ්‍රාහ්මණය, බඹලොව සිටියෙක් යම් සහශ්‍රී ලෝකධාතුවක් වචනයෙන් හඟවන්නෙහි නම් බ්‍රාහ්මණය, මේ එයට සුදුසු කාලයයි. බ්‍රාහ්මණය, මේ එයට සුදුසු කාලයයි.’ 

17. මහණෙනි, ‘එසේය, ස්වාමීනි’යි අභිභු භික්ෂුතෙම අර්හත් සම්‍යක් සම්බුද්ධ සිඛී භාග්‍යවතුන් වහන්සේට උත්තර දී බඹලොව සිටියේ මේ ගාථාවන් කීය: 
“බුදු සසුනෙහි ආරම්භ වීර්‍ය්‍යය කරව්, නිෂ්ක්‍රමණ වීර්‍ය්‍යය කරව්, පරාක්‍රම වීර්‍ය්‍යය කරව්. ඇතෙක් බටයෙන් කළ ගෙයක් වනසන්නාක් මෙන් මරසෙනග (ක්ලේශ සේනාව) නසව්. 
“යමෙක් මේ ධර්ම විනයයෙහි අප්‍රමත්තව (පමානොව) වාසය කරන්නේද, ඔහු ඉපදීමද, සංසාරයද හැර, සියලු දුක් කෙළවර කරන්නේය.’ 
18. “මහණෙනි, ඉක්බිති අර්හත් සම්‍යක් සම්බුද්ධ සිඛි භාග්‍යවතුන් වහන්සේද, අභිභූ භික්ෂුතෙමද වනාහි බ්‍රහ්මයාද, බ්‍රහ්ම පිරිසද, බ්‍රහ්ම අතවැසියන්ද, සංවේගකොට ශක්තිමත් පුරුෂයකු නැවූ අත දික් කරන්නේ හෝ දික් කළ අත නවන්නේ හෝ යම්සේද, එසේ ඒ බඹ ලෙව්හි අතුරුදහන්වූ සේක් අරුණවතී රාජධානියෙහි පහළවූසේක. 
19. “මහණෙනි, ඉක්බිතිව අර්හත් සම්‍යක් සම්බුද්ධ සිඛි භාග්‍යවතුන් වහන්සේ (මෙසේ) භික්ෂූන්ට වදාළසේක. ‘මහණෙනි, බඹ ලොව සිට කියනු ලබන අභිභූ භික්ෂුවගේ ගාථාවන් තෙපි ඇසුහුද?’ 
“ස්වාමීනි, අපි බඹ ලොව සිට කියනු ලබන අභිභූ භික්ෂුවගේ ගාථාවන් ඇසුවෙමු.” 
“මහණෙනි, තෙපි බඹලොව සිට කියනු ලබන අභිභූ භික්ෂුවගේ ගාථාවන් කෙබඳු ලෙසින් ඇසූහුද?” 
“ස්වාමිනි, අපි බඹලොව සිට කියනු ලබන අභිභූ භික්ෂුවගේ ගාථාවන් මෙසේ ඇසුවෙමු 
‘බුදුසසුනෙහි ආරම්භ වීර්‍ය්‍යය කරව්, නිෂ්ක්‍රමණ වීර්‍ය්‍යය කරව්, පරාක්‍රම වීර්‍ය්‍ය කරව්. ඇතෙක් බටයෙන් කල ගෙයක් වනසන්නාක් මෙන් මරසෙනඟ (ක්ලේශ සේනාව) නසව්. 

‘යමෙක් මේ ධර්ම විනයයෙහි අප්‍රමත්තව (පමානොව) වාසය කරන්නේද, ඔහු ඉපදීමද, සංසාරයද හැර සියලු දුක් කෙළවර කරන්නේය (කියායි.)’ 
20. “ස්වාමීනි, බඹලොව සිට කියනු ලබන අභිභූ භික්ෂුවගේ ගාථාවන් අපි මෙසේ වනාහි ඇසූම්හ.” 
“මහණෙනි, මැනවි මැනවි, මහණෙනි. තෙපි බඹලොව සිට කියනු ලබන අභිභූ භික්ෂුවගේ ගාථාවන් මනාකොට ඇසුවහුය.” 
භාග්‍යවතුන් වහන්සේ මෙය වදාළසේක. සතුටු සිත් ඇති භික්ෂූහු භාග්‍යවතුන් වහන්සේගේ දෙශනාවට සතුටු වූහ. 
5. පරිනිබ්බාන සූත්‍රය. 
1. මා විසින් මෙසේ අසනලදී. එක් කලෙක භාග්‍යවතුන් වහන්සේ කුසිනාරා නුවර මල්ල රජුන්ගේ උපවත්තන නම් සල්වෙනෙහි සල්ගස් දෙක අතරෙහි පිරිනිවන් කාලයෙහි වාසය කරනසේක. 
2. ඉක්බිති භාග්‍යවතුන් වහන්සේ භික්ෂූන්ට (මෙසේ) වදාළසේක. “මහණෙනි, දැන් වනාහි තොප අමතමි. සියලු සංස්කාර ධර්මයෝ නැසෙන ස්වභාව ඇත්තෝය. අප්‍රමාදයෙන් ත්‍රිශික්ෂාව සම්පාදනය කරව්.” මේ තථාගතයන්ගේ අන්තිම වචනයයි. 
3. ඉක්බිති භාග්‍යවතුන් වහන්සේ ප්‍රථමධ්‍යානයට සමවැදුණුසේක. ප්‍රථමධ්‍යානයෙන් නැඟිට ද්විතීයධ්‍යානයට සමවැදුණුසේක. ද්විතීයධ්‍යානයෙන් නැඟිට තෘතීයධ්‍යානයට සමවැදුණුසේක. තෘතීයධ්‍යානයෙන් නැඟිට චතුර්ථධ්‍යානයට සමවැදුණුසේක. චතුර්ථධ්‍යානයෙන් නැඟිට ආකාසානඤ්චායතනධ්‍යානයට සමවැදුණුසේක. ආකාසානඤ්චායතනධ්‍යානයෙන් නැඟිට විඤ්ඤානඤ්චායතන ධ්‍යානයට සමවැදුණුසේක. විඤ්ඤාණඤ්චායතනයෙන් නැඟිට  ආකිඤ්චඤ්ඤායතනධ්‍යානයට සමවැදුණුසේක. ආකිඤ්චඤ්ඤායතනයෙන් නැඟිට නේවසඤ්ඤානාසඤ්ඤායතනයට සමවැදුණුසේක. නේවසඤ්ඤානාසඤ්ඤායතනයෙන් නැඟිට සඤ්ඤාවෙදයිත නිරොධසමාපත්තියට සමවැදුණුසේක. 

4. සඤ්ඤාවෙදයිත නිරොධසමාපත්තියෙන් නැඟී නේවසඤ්ඤානාසඤ්ඤායතන සමාපත්තියට සමවැදුණුසේක. නේවසඤ්ඤානාසඤ්ඤායතනයෙන් නැඟී ආකිඤ්චඤ්ඤායතනයට සමවැදුණුසේක. ආකිඤ්චඤ්ඤායතනයෙන් නැඟී විඤ්ඤාණඤ්චායතනයට සමවැදුණුසේක. විඤ්ඤාණඤ්චායතනයෙන් නැඟී ආකාසානඤ්චායතනයට සමවැදුණුසේක. ආකාසානඤ්චායතනයෙන් නැඟී චතුර්ථධ්‍යානයට සමවැදුණු සේක. චතුර්ථධ්‍යානයෙන් නැඟිට තෘතීයධ්‍යානයට සමවැදුණු සේක. තෘතීයධ්‍යානයෙන් නැඟිට ද්විතීයධ්‍යානයට සමවැදුණු සේක. ද්විතීයධ්‍යානයෙන් නැඟිට ප්‍රථමධ්‍යානයට සමවැදුණු සේක. ප්‍රථමධ්‍යානයෙන් නැඟිට ද්විතීයධ්‍යානයට සමවැදුණු සේක. ද්විතීයධ්‍යානයෙන් නැඟිට තෘතීයධ්‍යානයට සමවැදුණු සේක. තෘතීයධ්‍යානයෙන් නැඟිට චතුර්ථධ්‍යානයට සමවැදුණු සේක. චතුර්ථධ්‍යානයෙන් නැඟිට ධ්‍යානයෙන් නැඟිටීම සමගම භාග්‍යවතුන් වහන්සේ පිරිනිවන් පෑසේක. 
5. භාග්‍යවතුන් වහන්සේ පිරිනිවී කල්හි පිරිනිවීමත් සමගම සහම්පතී බඹතෙම මේ ගාථාව කීය. 
“ලොව හැම සත්හුම සිරුර ඉවත දමන්නාහුය. ලොව සමකළ නොහැකිවූ, තථාගතවූ, (දශවිධ ඥාන) බලයට පැමිණි, සියලු ධර්මයන් ඉතිරිනොකොට දත්, මෙබඳු ශාස්තෲන්වහන්සේ පවා යම්සේ පිරිනිවිසේක්ද. (එමෙනි.) 
6. භාග්‍යවතුන් වහන්සේ පිරිනිවී කල පිරිනිවීමත් සමඟම සක්දෙවිඳු මේ ගාථාව කීය. 
“සංස්කාරයෝ ඉපදීම නැසීම ස්වභාව කොට ඇත්තාහු ඒකාන්තයෙන් අනිත්‍යයහ. (ඔවුහු) ඉපිද නිරුද්ධ (විනාශ) වෙත්. ඒ සංස්කාරයන්ගේ සංසිඳීම සැපයි.” 

7. භාග්‍යවතුන් වහන්සේ පිරිනිවි කල පිරිනිවීමත් සමගම ආයුෂ්මත් ආනන්ද ස්ථවිරතෙම මේ ගාථාව කීය: 
“සියලු උතුම් කරුණුවලින් යුක්තවූ, සම්‍යක් සම්බුද්ධයන් වහන්සේ පිරිනිවී කල (ඒ) පරිනිර්වාණය සමගම භය උපදවන කරුණු (පහළ) විය. එවිට ලොමුඩැහැගැනීම්ද වීය.” 
8. භාග්‍යවතුන් වහන්සේ පිරිනිවි කල පිරිනිවීමත් සමගම අනුරුද්ධ ස්ථවිරතෙම මේ ගාථාවන් කීය: 
“සමාහිත සිත් ඇති, තාදී ගුණවත්, බුදුරජාණන් වහන්සේගේ ආශ්වාස ප්‍රශ්වාසය නොවූයේය (නතරවිය.) තණ්හාව නැත්තාවූ, පසැස් ඇත්තාවූ, සම්බුද්ධයන් වහන්සේ අනුපදිශේෂ නිර්වාණය නිසා ස්කන්ධපරිනිර්වාණයෙන් පිරිනිවිසේක. 
“නොහැකුළුණු සිතින් යුක්තව වේදනාව ඉවසු සේක. චිත්තය සම්බන්ධවූ මිදීම ප්‍රදීපයේ නිවීම මෙන්වීය.” 
දෙවෙනි වර්ගයයි. 