11 සක්ක (හෙවත් වාසව) සංයුත්තය. 
1. සුවීර වර්ගය. 
සුවීර සූත්‍රය. 
1. මා විසින් මෙසේ අසනලදී. එක් කලෙක භාග්‍යවතුන් වහන්සේ සැවැත්නුවර සමීපයෙහිවූ අනේපිඬු සිටාණන් විසින් කරවන ලද ජේතවනාරාමයෙහි වැඩවසන සේක. 
2. එකල භාග්‍යවතුන් වහන්සේ “මහණෙනි”යි භික්ෂුන්ට කථාකළ සේක. ඒ භික්ෂූහු “ස්වාමීනි”යි භාග්‍යවතුන් වහන්සේට පිළිතුරු දුන්හ. 
3. භාග්‍යවතුන්වහන්සේ මෙසේ වදාළසේක. “මහණෙනි, පෙරවූවක් කියමි. අසුරයෝ දෙවියන් ඉදිරියට පැමිණියහ. මහණෙනි, එකල්හි ශක්‍රදේවේන්ද්‍ර තෙම සුවීර දේවපුත්‍රයාට කථා කළේය, පුත සුවීරය මේ අසුරයෝ දෙවියන් ඉදිරියට පැමිණෙති. පුත සුවීර යන්න අසුරයන්ගේ පෙරමුණට පැමිණෙන්න. මහණෙනි, සුවීර, දෙව් පුත් තෙම එසේය, ස්වාමීනි’යි ශක්‍රදේවේන්ද්‍රයාට උත්තරදී (ගමන) ප්‍රමාද කෙළේය. 
4. “මහණෙනි, දෙවනුවත් ශක්‍රදේවේන්ද්‍ර තෙම සුවීර දෙව් පුතුට කථා කළේය. ‘දරුව සුවීරය, මේ අසුරයෝ දෙවියන් ඉදිරියට පැමිණෙති. යන්න, දරුව සුවීර, අසුරයන්ගේ පෙරමුණට පැමිණෙන්න. මහණෙනි, සුවීර දෙව් පුත් තෙම ‘එසේය, ස්වාමීනි’යි ශක්‍රදේවේන්ද්‍රයාට උත්තර දී දෙවනුවත් (ගමන) ප්‍රමාද කෙළේය. 

5. “තුන්වෙනුවත් මහණෙනි, ශක්‍රදේවේන්ද්‍රතෙම සුවීර දෙව්පුතුට කථා කළේය. ‘දරුව සුවීර, මේ අසුරයෝ දෙවියන් ඉදිරියට පැමිණෙති. දරුව සුවීර යන්න, අසුරයන් පෙරමුණට පැමිණෙන්න’යි (කීය.) මහණෙනි, සුවීර දෙව් පුත්තෙම ‘එසේය, ස්වාමීනි’යි ශක්‍රදේවේන්ද්‍රයාට පිළිවදන් දී තුන් වෙනුවද ප්‍රමාද කෙළේය. 
6. “මහණෙනි, ඉක්බිති ශක්‍රදේවේන්ද්‍ර තෙම සුවීර දෙව් පුතුට ගාථායෙන් (මෙසේ) කීය. 
“නැඟී නොසිටින, වීර්‍ය්‍ය නොකරන තැනැත්තේ යම් තැනෙක සැපතට පැමිණේද, සුවීරය, එහි යව. මාද එහිම පමුණුව.’ 
7. “(සුවීර මෙසේ කීය) ‘උට්ඨාන වීර්‍ය්‍ය රහිත වූ තැනැත්තේ අලස වන්නේය. කටයුතු නොකර වන්නේය. (එබන්දෙක්) සියලු කාමයෙන් සමෘද්ධයෙක් වන්නේ නම් ශක්‍රය, (ඔහු සිටින) ඒ උත්තම ස්ථානය මට කිව මැනව.’ 
8. “(ශක්‍ර දෙවිතෙම මෙසේ කීය.) නැගී සිටින වීර්‍ය්‍ය නැත්තාවූ අලසවූ පුද්ගලයෙක් යම් තැනෙක ඉතා මහත් සුඛයට පැමිණේද, සුවීරය, එහි යව, මාද එහිම පමුණුව.” 
9. “(සුවීර දෙවි පුත් මෙසේ කීය.) ‘දේවශ්‍රෙෂ්ඨවූ ශක්‍රය කටයුතු නොකිරීමෙන් යම් උත්තම සැපතක් ලබමුද, ශක්‍රය, ශෝක නැත්තාවූ, දැඩි වෙහෙස නැත්තාවූ ඒ උතුම් මග මට කිව මැනව.” 
10. “(ශක්‍ර දෙවිතෙම මෙසේ කීය.) ‘වැඩ නොකිරීමෙන් කිසි පුද්ගලයෙක් තෙම කිසි තැනෙක ජීවත් නොවේද, (එබඳු තැනෙක්) ඉදින් ඇත්තේද, එහි යන මග නම් නිර්වාණමාර්ගයයි. සුවීර, එහි යව. මාද එහිම පමුණුව’යි (දේවේන්ද්‍රතෙම කීය.) 

11. “මහණෙනි, තමන්ගේ පුණ්‍යඵලය නිසා ජීවත්වන තාවතිංස දෙවියන්ට අධිපතිව රාජ්‍යය කරවන ඒ ශක්‍ර දේවේන්ද්‍රතෙම වනාහි නැගී සිටින වීර්‍ය්‍යයෙහි ගුණ කියන්නාවූ කෙනෙකි. මහණෙනි, මේ ශාසනයෙහිද ඒ (ගුණය) හොබවව්. තෙපි මෙසේ හොඳින් දේශනා කරන ලද ධර්ම විනයෙහි පැවිදිවූවාහු, නොපැමිණි දෙයට පැමිණීම පිණිසද, අවබෝධ නොකළ දේ අවබෝධ කිරීම පිණිසද, ප්‍රත්‍යක්ෂ නොකළ දේ ප්‍රත්‍යක්ෂ කිරීම පිණිසද උත්සාහ කරව්, වීර්‍ය්‍ය වඩව්, උත්සාහ කරව්”යි (වදාළසේක) 
2. සුසීම සූත්‍රය. 
1. මා විසින් මෙසේ අසනලදී. එක් කලෙක භාග්‍යවතුන් වහන්සේ සැවැත් නුවර සමීපයෙහිවූ ජේතවනයෙහි අනේපිඬු සිටාණන් විසින් කරවනලද ආරාමයෙහි වැඩවසන සේක. 
2. එකල්හි වනාහි භාග්‍යවතුන්වහන්සේ “මහණෙනි”යි භික්ෂුන්ට කථාකළ සේක. “ස්වාමීනි”යි කියා ඒ භික්ෂූහු භාග්‍යවතුන් වහන්සේට උත්තර දුන්හ.” 
3. භාග්‍යවතුන්වහන්සේ මෙය වදාළසේක. “මහණෙනි, පෙරවූ දෙයක් කියමි. අසුරයෝ දෙවියන් ඉදිරියට පැමිණියහ. මහණෙනි, එවිට ශක්‍රදේවේන්ද්‍රතෙම සුසීම දෙව් පුතුට කථාකර මෙසේ කීය. ‘දරුව සුසීම, මේ අසුරයෝ දෙවියන් ඉදිරියට පැමිණෙති. දරුව, සුසීම, යන්න, අසුරයන් පසු බස්වන්න.” මහණෙනි, සුසීම දෙව් පුත් තෙම ‘එසේය, ස්වාමීනි’යි ශක්‍රදේවේන්ද්‍රයාට උත්තර දී (ගමන) ප්‍රමාද කෙළේය. 
4. “මහණෙනි, දෙවෙනුවත් ශක්‍ර දේවේන්ද්‍ර තෙම සුසීම දෙව්පුතුට කථාකර මෙසේ කීවේය. ‘දරුව සුසීම, මේ අසුරයෝ දෙවියන් ඉදිරියට පැමිණෙති. දරුව, සුසීම, යන්න, අසුරයන් පසුබස්වන්න.’ මහණෙනි, සුසීම දෙව් පුත් තෙම ‘එසේය, ස්වාමීනි’යි ශක්‍ර දේවේන්ද්‍රයාට උත්තරදී (ගමන) ප්‍රමාද කෙළේය. දෙවනුවද හෙතෙම ප්‍රමාද කෙළේය. 

5. “මහණෙනි, ශක්‍ර දේවේන්ද්‍ර තෙම තුන්වෙනුවද සුසීම දෙව්පුතුට කථාකර කීවේය. ‘දරුව සුසීම, මේ අසුරයෝ දෙවියන් ඉදිරියට පැමිණෙති. දරුව, සුසීම, යන්න, අසුරයන් පසුබස්වන්න,’ මහණෙනි, සුසීම දෙව්පුත් තෙම ‘එසේය, ස්වාමීනි’යි ශක්‍ර දේවේන්ද්‍රයාට උත්තර දී (ගමන ප්‍රමාද කෙළේය. තුන්වෙනුවද හෙතෙම පමා කෙළේය. 
6. “මහණෙනි, ඉක්බිතිව ශක්‍රදේවේන්ද්‍රතෙම සුසීම දෙව්පුතුට ගාථායෙන් මෙසේ කීය. 
‘නැගී නොසිටින, වීර්‍ය්‍ය නොකරන තැනැත්තේ යම් තැනෙක සැපතට පැමිණේද, සුසීම, එහි යව මාද එහි පමුණුව.’ 
7. “උට්ඨාන වීර්‍ය්‍ය රහිතවූයේ අලස වන්නේය. කෘත්‍යයන් නොකරන්නේය. (එබන්දෙක් යම්තැනෙක) සියලු කාමයෙන් සම්පූර්ණ වන්නේ නම්, ශක්‍ර දේවේන්ද්‍රය ඒ උත්තමස්ථානය මට කිව මැනව’යි (සුසීම කීය.) 
8. “සුසීම, උට්ඨානවීර්‍ය්‍ය නැත්තාවූ, අලසවූ පුද්ගලයෙක් යම් තැනෙක (අතිශයින් සැපසේ වැඬේද,) එහි යව, මාද එහිම පමුණුව’යි (ශක්‍රදේවේන්ද්‍ර) කීය. 
9. “දෙවියන්ට ශ්‍රෙෂ්ඨවූ ශක්‍රය, කටයුතු නො කිරීමෙන් යම් උත්තම සැපතක් ලබමුද, ශක්‍රය, ශෝක නැත්තාවූ, දැඩි වෙහෙස නැත්තාවූ ඒ උතුම් මඟ කිව මැනවැ’යි (සුසීම කීය.) 
10. “‘කර්ම නොකිරීමෙන් කිසි පුද්ගලයෙක් තෙම කිසි තැනෙක ජීවත් නොවේද, (එබඳු තැනෙක්) ඉදින් ඇත්තේද, එහි යන මග නම් නිර්වාණ මාර්ගයයි. සුසීම එහි යව, මාද එහි පමුණුව’යි (ශක්‍රදේවේන්ද්‍රතෙම කීය.) 
11. “මහණෙනි, සිය පින් ඵලය නිසා ජීවත්වන තව්තිසා වැසි දෙවියන්ට සම්පතින් ප්‍රධානවූ අධිපතිව රාජ්‍යය කරවන ඒ ශක්‍ර දේවේන්ද්‍ර තෙම උට්ඨාන වීර්‍ය්‍යය වර්ණනා කරන්නෙකි. මහණෙනි, මෙහි (මේ ශාසනයෙහිද) එය (ඒ ගුණය) හොබවව්. 

තෙපි මෙසේ යහපත් කොට දේශනා කරනලද ධර්ම විනයෙහි පැවිදි වූවාහු නොපැමිණි දෙයට පැමිණීම පිණිසද, අවබෝධ නොකළ දේ අවබෝධ කිරීම පිණිසද, ප්‍රත්‍යක්ෂ නොකළක් ප්‍රත්‍යක්ෂ කිරීම පිණිසද වීර්‍ය්‍ය කරව්, ධෛර්‍ය්‍ය වඩව්, වෑයම් කරව්”යි (වදාළ සේක.) 
3. ධජග්ග සූත්‍රය. 
1. මා විසින් මෙසේ අසනලදී. එක්කලෙක භාග්‍යවතුන් වහන්සේ සැවැත් නුවර සමීපයෙහිවූ අනේපිඬු සිටාණන් විසින් කරවනලද ජේතවනාරාමයෙහි වැඩවසන සේක. 
2. එකල්හි වනාහි භාග්‍යවතුන්වහන්සේ “මහණෙනි’යි භික්ෂූන් ඇමතූසේක. “ස්වාමීනි”යි කියා ඒ භික්ෂූහු භාග්‍යවතුන් වහන්සේට උත්තර දුන්හ. 
3. භාග්‍යවතුන්වහන්සේ මෙසේ වදාළසේක. ‘මහණෙනි, පෙර වූ දෙයක් කියමි. දෙවියන් හා අසුරයන් අතර මහත්වූ යුද්ධයක් විය. මහණෙනි, එවිට ශක්‍ර දේවේන්ද්‍ර තෙම තව්තිසා වැසි දෙවියන්ට (මෙසේ) කථාකර කීවේය. ‘ඉදින් පින්වතුනි, යුද්ධයට පැමිණි දෙවියන්ට බියක් හෝ තැති ගැන්මක් හෝ ලොමුදැහැගැන්මක් හෝ උපදින්නේ නම්, එකල මාගේම කොඩිය බලව්. මාගේ කොඩිය බලන්නාවූ තොපට වනාහි යම් බියක් හෝ තැතිගැනුමක් හෝ ලොමු දැහැගැනුමක් හෝ වන්නේ නම් එය නැතිවන්නේය. 
4. “ඉදින් මාගේ කොඩිය නොබලව් නම්, ප්‍රජාපති දේව රාජයාගේ කොඩිය බලව්. ප්‍රජාපතී දෙව් රජුගේ කොඩිය බලන්නාවූ තොපට වූකලි යම් බියක් හෝ තැතිගැනුමක් හෝ ලොමුදැහැගැනුමක් හෝ වන්නේ නම් එය නැති වන්නේය. 
5. “ඉදින් ප්‍රජාපතී දෙව් රජුගේ කොඩිය නොබලන්නාහු නම්, වරුණ දෙව් රජුහුගේ කොඩිය බලව්. වරුණ දෙව්රජහුගේ 

කොඩිය බලන්නාවූ තොපට වූකලී යම් බියක් හෝ තැතිගැනුමක් හෝ ලොමුදැහැගැනුමක් හෝ වන්නේද එය නැතිවන්නේය. 
6. “ඉදින් වරුණ දෙව්රජහුගේ කොඩිය නොබලව් නම් අනතුරුව ඊසාන දෙව් රජහුගේ කොඩිය බලව්. ඊසාන දෙව් රජහුගේ කොඩිය බලන තොපට වූකලී යම් බියක් හෝ තැතිගැනුමක් හෝ ලොමුදැහැගැනුමක් හෝ වන්නේද, එය නැති වන්නේය.’ 
7. “මහණෙනි, ශක්‍ර දේවේන්ද්‍රයාගේ ඒ කොඩිය බලන්නවුන්ට හෝ ප්‍රජාපතී දෙව් රජුගේ ඒ කොඩිය බලන්නවුන්ට හෝ වරුණ දෙව්රජහුගේ ඒ කොඩිය බලන්නවුන්ට හෝ ඊසාන දෙව්රජුගේ ඒ කොඩිය බලන්නවුන්ට හෝ යම් බියෙක් හෝ තැතිගැනුමෙක් හෝ ලොමුදැහැගැනුමෙක් හෝ වන්නේද, ඒ බිය ආදිය දුරුවන්නේ හෝ වෙයි, දුරු නො වන්නේ හෝ වෙයි. එයට කරුණු කිම? මහණෙනි, ශක්‍ර දේවේන්ද්‍ර තෙම වනාහි පහනොවූ රාග ඇත්තේය, පහනොවූද්වෙෂ ඇත්තේය, පහනොවූ මෝහ ඇත්තේය, (හෙතෙම) බියවන ස්වභාව ඇත්තෙක, තැතිගන්නා ස්වභාව ඇත්තෙක, පලායන දුවන ස්වභාව ඇත්තෙක, (එහෙයිනි.) 
8. ‘මහණෙනි, මමද තොපට මෙසේ කියමි: මහණෙනි, ඉදින් වනයට ගියාවූ හෝ වෘක්ෂමූලයට ගියාවූ හෝ මිනිසුන් නොගැවසෙන තැනට ගියාවූ හෝ තොපට බියෙක් හෝ තැති ගැනුමෙක් හෝ ලොමුඩැහැගැනුමෙක් හෝ උපදින්නේ නම් ඒ වේලායෙහි මා ම (මෙසේ) සිහිකරව් ‘ඒ භාග්‍යවතුන් වහන්සේ මේ කාරණයෙන් අරහත් වනසේක, සම්මා සම්බුද්ධවනසේක, විජ්ජාචරණසම්පන්න වනසේක, සුගත වනසේක, ලොකවිදූ වනසේක, අනුත්තර පුරිසදම්මසාරථි වනසේක, දෙව්මිනිසුන්ට ශාස්තෘ වනසේක, බුද්ධ වනසේක, භාග්‍යවත් වනසේක’ (කියායි) මහණෙනි, (මෙසේ) මා සිහිකරන තොපට යම් බියෙක් හෝ තැතිගැනුමෙක් හෝ ලොමුඩැහැගැනුමෙක් හෝ වන්නේද එය නැතිවන්නේය. 

9. “ඉදින් තොපි මා සිහි නොකරන්නාහු නම්, අනතුරුව ධර්මය (මෙසේ) සිහිකරව්. ‘භාග්‍යවතුන් වහන්සේ විසින් ධර්මය යහපත්කොට දේශනා කරන ලද්දේය, (ඒ ධර්මය) තමා විසින්ම දැක්ක යුත්තේය, කල් නොයවා විපාක දෙන්නේය, ‘එව බලව’යි කීමට සුදුසුය, (භාවනා වශයෙන්) තම සිත්හි පැමිණවීමට (දරාගැනීමට) සුදුසුය, නුවණැත්තන් විසින් තම තමා කෙරෙහිලා දැක්ක යුතුය’ (කියායි.) මහණෙනි, ඉදින් ධර්මය සිහිකරන තොපට මේ බියෙක් හෝ තැතිගැන්මෙක් හෝ ලොමුඩැහැගැන්මෙක් හෝ වන්නේද, එය නැති වන්නේය. 
10. “ඉදින් තෙපි ධර්මය සිහි නොකරව් නම්, සඩ්ඝයා (මෙසේ) සිහි කරව්. ‘භගවත්හුගේ ශ්‍රාවක සඩ්ඝතෙම මනා පිළිවෙත්හි පිළිපන්නේය, භගවතුන්ගේ ශ්‍රාවක සඩ්ඝතෙම ඍජු පිළිවෙත්හි පිළිපන්නේය, භාග්‍යවතුන් වහන්සේගේ ශ්‍රාවක සඩ්ඝතෙම සත්‍යමාර්ගයෙහි පිළිපන්නේය, භාග්‍යවතුන් වහන්සේගේ ශ්‍රාවක සඩ්ඝතෙම සුදුසු පිළිවෙතෙහි පිළිපන්නේය. යම් මේ සතර පුරිසයුගළකෙනෙක් ඇද්ද, පුරිස පුද්ගලයෝ අටදෙනෙක් ඇද්ද, භගවත්හුගේ මේ ශ්‍රාවක සඩ්ඝයා ආහුණෙය්‍යය (කැඳවා සිවුපසය දීමට සුදුසුය), පාහුණෙය්‍යය (අමුතු පඬුරු පිළිගැන්වීමට සුදුසුය), දක්ඛිණ්‍යෙය (පරලොව අදහා දන් දෙන්නට සුදුසුය), අඤ්ජලිකරණීයය (දොහොත් මුදුන්දී නමස්කාරයට සුදුසුය), සියලු ලෝකයාගේ ඉතා උතුම් පින් කෙතය’ (යි කියායි.) මහණෙනි, (මෙසේ) සඩ්ඝයා සිහිකරන තොපට යම් බියෙක් හෝ තැති ගැනුමෙක් හෝ ලොමුඩැහැගැනුමෙක් හෝ වන්නේද එය නැතිවන්නේය. 
11. “එයට හේතු කුමක්ද? මහණෙනි, තථාගතවූ, අර්හත්වූ, සම්මා සම්බුද්ධයන් වහන්සේ පහවූ රාග ඇතිසේක, පහවූ ද්වෙෂ ඇතිසේක, පහවූ මෝහ ඇතිසේක, බිය නොවන ස්වභාව ඇතිසේක, තැති නොගන්නා ස්වභාව ඇතිසේක, ලොමුඩැහැනොගන්නා ස්වභාව ඇතිසේක, පලායන ස්වභාව නැතිසේක (එහෙයිනි.)” 

12. භාග්‍යවතුන් වහන්සේ මෙසේ වදාළසේක. මෙසේ වදාරා සුගතවූ ශාස්තෲන් වහන්සේ නැවත එයම (මෙසේ) වදාළසේක. 
“මහණෙනි, වන සෙනසුනෙක හෝ වෘක්ෂමූල සෙනසුනෙක හෝ මිනිසුන් නොගැවසෙන තැනක හෝ සම්මාසම්බුදුන් සිහි කරව්. තොපට භයක් නොවන්නේය. 
“ඉදින්, ලෝකයට ජ්‍යෙෂ්ඨවූ, නරශ්‍රෙෂ්ඨවූ බුදුන් සිහි නොකරන්නාහු නම්, එවිට නිවණට පමුණුවන්නාවූ, යහපත්කොට දේශනා කරන ලද්දාවූ, සද්ධර්මය සිහි කරව්. 
“නිවණට පමුණුවන්නාවූ, හොඳින් දේශනා කරන ලද්දාවූ, ධර්මය ඉදින් සිහි නොකරන්නාහු නම්, එවිට පින් කෙතවූ, ඉතා උතුම්වූ සඩ්ඝයා සිහි කරව්. 
“මහණෙනි, යම්සේ බුදුන්ද, ධර්මයද, සඩ්ඝයාද සිහි කරන්නාවූ තොපට භයෙක් හෝ තැතිගැනීමෙක් හෝ ලොමුඩැහැගැනුමක් හෝ නොවන්නේය.” 
4. වේපචිත්ති (නොහොත් ඛන්ති) සූත්‍රය. 
1. මා විසින් මෙසේ අසනලදී. එක් කලෙක භාග්‍යවතුන්වහන්සේ සැවැත්නුවර සමීපයෙහිවූ අනේපිඬු සිටාණන් විසින් කරවනලද ජේතවනාරාමයෙහි වැඩවසන සේක. එකල්හි වනාහි භාග්‍යවතුන් වහන්සේ “මහණෙනි”යි භික්ෂූන් ඇමතූසේක. “ස්වාමීනි”යි කියා ඒ භික්ෂූහු භාග්‍යවතුන් වහන්සේට උත්තර දුන්හ. 
2. භාග්‍යවතුන් වහන්සේ මෙය වදාළසේක. ‘මහණෙනි, පෙර වූවක් කියමි. දෙවියන්ගේද අසුරයන්ගේද යුද්ධයක් ඇතිවිය. 
3. “මහණෙනි, ඉක්බිති වේපචිත්ති අසුරේන්ද්‍රතෙම අසුරයන්ට මෙසේ කීයේය. ‘පින්වත්නි, ඉදින් දේව අසුර යුද්ධය වූ කල අසුරයෝ දිනන්නහු නම් දෙවියෝ පරදින්නහු නම් ඒ ශක්‍රදේවේන්ද්‍රයා කණ්ඨපඤ්චම බැඳුමෙන් (දෙඅත්, දෙපා, බෙල්ල යන මේ පස්තැනින්) බැඳ අසුර පුරයෙහි මා සමීපයට ගෙනෙව්’ (යි කීය.) 

4. “මහණෙනි, ශක්‍රදේවේන්ද්‍ර තෙමේත් තව්තිසා වැසි දෙවියන්ට මෙසේ කීය. ‘පින්වතුනි, ඉදින් දේව අසුර යුද්ධය වූ කල දෙවියෝ දිනන්නාහු නම් අසුරයෝ පරදින්නාහු නම් එවිට ඒ (අසුර රජවූ) වේපචිත්ති අසුරේන්ද්‍රයා කණ්ඨපඤ්චම බන්ධනයෙන් බැඳ සුධර්ම සභායෙහි මා සමීපයට ගෙනෙව් (යි කීය.) 
5. “මහණෙනි, ඒ යුද්ධයෙහි දෙවියෝ දිනූහ, අසුරයෝ පැරදුනහ. 
6. “මහණෙනි, ඉක්බිතිව තව්තිසා වැසි දෙවියෝ වේපචිත්ති අසුරිඳු කණ්ඨපඤ්චම බැඳුමෙන් බැඳ ශක්‍ර දේවේන්ද්‍රයාගේ සමීපයෙහි සුධර්මා සභාවට ගෙනාහ. 
7. “මහණෙනි, එහි වනාහි කණ්ඨපඤ්චම බන්ධනයෙන් බැඳුණු වේපචිත්ති අසුරිඳු තෙම සුධර්මා සභාවට පිවිසෙන විටද, නික්මෙනවිටද ශක්‍ර දේවේන්ද්‍රයාට අසභ්‍ය ඵරුෂ වචනයෙන් ආක්‍රෝෂ කෙරෙයි, පරිභව කෙරෙයි. 
8. “මහණෙනි, ඉක්බිති මාතලී රථාචාර්‍ය්‍ය තෙම ශක්‍ර දේවේන්ද්‍රයාට ගාථායෙන් (මෙසේ) කීය. 
‘ශක්‍රය, වේපචිත්තිගේ පරොස් බස් ඉදිරියෙහි අසමින් ඉවසන්නේ භයින්ද නොහොත් දුබල බැවින්ද?’ 
“(ශක්‍ර දේවේන්ද්‍ර තෙම මෙසේ කීය:) ‘වේපචිත්තිගේ පරොස් බස් ඉවසන්නේ බියෙන් හෝ දුබල බැවින් නොවේ. මා වැනිවූ නුවණැත්තෙක් එබඳු බාලයකු හා කෙසේනම් සටන් කරන්නේද, (එකටෙක කරන්නේද?’) 
10. “(මාතලී මෙසේ කීය:) ‘වළක්වන්නෙක් නොවේ නම්, අඥානයෝ ඉතා බොහොසේ විරුද්ධව ඉදිරියට 

එන්නාහුය. එහෙයින් නුවණැති ජනතෙම මහත්වූ දඬුවමින් බාලයා වළක්වන්නේය.’ 
11. “(ශක්‍ර දේවේන්ද්‍ර තෙම මෙසේ කීය:) ‘ඉතා කිපියාවූ අන්‍යයකු දැක යමෙක් සිහි ඇතිව සන්සිඳේද, එයම බාලයන්ගේ නියම වැළකීමයයි හඟිමි.’ 
12. “(මාතලී මෙසේ කීය:) ‘මෙතෙම මට භයින් ඉවසා’ යයි අඥානතෙම යම් හෙයකින් හඟීද, ශක්‍රය, ඉවසීම පිළිබඳවූ මේ දෝෂයම දකිමි. පැන දුවන ගොනෙකු පසුපස්සේ එළවායන්නාවූ ගවමුලක් මෙන් නුවණ මඳ ජන තෙම වැඩියක් පසුපස්සේ එළවා යයි.’ 
13. “(ශක්‍ර දේවේන්ද්‍ර තෙම මෙසේ කීය:) ‘හෙතෙම මට භයින් ඉවසාය’යි ඒකාන්තයෙන් හඟනේ හෝ වේවා නොහඟනේ හෝ වේවා සියලු අර්ථයෝ ස්වකීය දියුණුව පරමකොට ඇත්තාහුය. ඉවසීමට වඩා උතුම් වූවක් නැත්තේය,’ 
“යමෙක් තෙම ඒකාන්තයෙන් බලවත් වූයේ දුර්වලයකුගේ (නින්දා කිරීම්) ඉවසාද, ඔහුගේ ඒ ඉවසීම උතුම් ඉවසීමයයි (ආර්‍ය්‍යයෝ) කියත්. දුර්වල ජනතෙම හැමවිටම ඉවසයි.” 
“යමෙකුගේ බලය අඥාන බලය නම් ඒ බලය බලයක් නොවේයයි (ආර්‍ය්‍යයෝ) කියති. ධර්මයෙන් සංවර කරන ලද්දාවූ තැනැත්තාගේ බලය නියම බලයම නොවේය’යි කියන්නෙක් නැත. 
“යමෙක් පළමු කිපුනහුට පෙරළා කිපේද, ඔහුගේ පෙරළා කිපීම ඊටත් වඩා පාපිෂ්ඨයි. කිපුණහුට පෙරළා නොකිපෙන ජනතෙම දිනීමට ඉතා දුෂ්කරවූ සටනක් දිනයි.’ 
“අන්‍යයකු කිපුන බව දැන යමෙක් සිහි ඇතිව සන්සිඳේද? (ඉවසාද), හෙතෙම තමහටද පරහටද යන දෙකොටසටම යහපත සලසයි.’ 

“යම් ජන කෙනෙක් ධර්මයෙහි අදක්ෂද, ඒ අන්ධබාල ජනයෝ තමන්ටද අනුන්ටද යන දෙදෙනාටම පිළියම් කරන්නාවූ පුද්ගලයා අන්ධබාලයෙකැයි හඟිත්.’ 
13. “මහණෙනි, ඒ ශක්‍ර දේවේන්ද්‍ර තෙම වනාහි ස්වකීය පුණ්‍ය ඵලය නිසා ජීවත්වන්නේ, තව්තිසා වැසි දෙවියන්ගේ අධිපති භාවයෙන් රාජ්‍යය කරවන්නේ, ඉවසීමෙහි හා මෘදු බැව්හි ගුණ කියන්නෙක් වේ. 
14. “මහණෙනි, මෙහි (මේ ශාසනයෙහි) ද එය (ඒ ගුණය) හොබවව්. තෙපි මෙසේ හොඳින් දේශනා කරනලද ධර්මවිනයෙහි පැවිදිවූවාහු ඉවසීම ඇත්තෝද, මෘදු බව ඇත්තාහුද වව්.” 
5. සුභාෂිත ජය සූත්‍රය. 
1. මා විසින් මෙසේ අසනලදී. එක් කලෙක භාග්‍යවතුන් වහන්සේ සැවැත් නුවර සමීපයෙහිවූ අනේපිඬු සිටාණන් විසින් කරවනලද ජේතවනාරාමයෙහි වැඩවසන සේක. එකල්හි වනාහි භාග්‍යවතුන්වහන්සේ “මහණෙනි”යි භික්ෂූන් ඇමතූසේක. “ස්වාමීනි”යි කියා ඒ භික්ෂූහු භාග්‍යවතුන් වහන්සේට උත්තර දුන්හ. 
2. (භාග්‍යවතුන් වහන්සේ මෙසේ වදාළ සේක.) “මහණෙනි, පෙරවූ දෙයක් කියමි. දෙවියන්ගේ හා අසුරයන්ගේ යුද්ධයක් ඇතිවිය. මහණෙනි, ඉක්බිති වේපචිත්ති අසුරේන්ද්‍ර තෙම ශක්‍ර දේවේන්ද්‍රයාට, ‘දේවේන්ද්‍රය, සුභාෂිතයෙන් ජය වේවා’යි කීය. ‘වේපචිත්ති, සුභාෂිතයෙන් ජය වේවා’යි ශක්‍ර දේවේන්ද්‍ර තෙමේද කීය. 
3. “මහණෙනි, ඉක්බිති දෙවියෝද අසුරයෝද ‘මොවුහු අපගේ යහපත් වචන, අයහපත් වචන දන්නාහු’යි පිරිවර දෙවියන් තැබූහ. 

4. “මහණෙනි, ඉක්බිති වේපචිත්ති අසුරේන්ද්‍ර තෙම ශක්‍ර දේවේන්ද්‍රයාට ‘දේවේන්ද්‍රය, ගාථායෙක් කියව’යි කීය. 
5. “මහණෙනි, මෙසේ කීකල ශක්‍ර දේවේන්ද්‍ර තෙම වේපචිත්ති අසුරිඳුට ‘වේපචිත්ති, මෙහි නුඹ පුරාණ දෙවි වෙහි. වේපචිත්ති, ගාථායෙක් කියව’යි කීය. 
6. “මහණෙනි, මෙසේ කීකල වේපචිත්ති අසුරිඳු තෙම මේ ගාථාව කීය. 
‘වළක්වන්නෙක් ඇති නොවේ නම්, අඥානයෝ ඉතා බොහෝ සේ කිපෙත්. එහෙයින් නුවණැති ජන තෙම මහත්වූ දණ්ඩයෙන් බාලයා (නුවණ නැත්තා) වළක්වන්නේය.’ 
7. “මහණෙනි, වේපචිත්ති අසුරිඳු මේ ගාථාව කීකල අසුරයෝ ඒ මැනවයි පිළිගත්හ. දෙවියෝ නිශ්ශබ්ද වූහ. 
8. “මහණෙනි, ඉක්බිති වේපචිත්ති අසුරිඳු ශක්‍ර දේවේන්ද්‍රයාට ‘දේවේන්ද්‍රය, ගාථාවක් කියව’යි කීය. 
9. “මහණෙනි, මෙසේ කීකල ශක්‍ර දේවේන්ද්‍ර තෙම මේ ගාථාව කීය. 
‘කිපියාවූ අන්‍යයකු දැක යමෙක් සිහි ඇතිව සන්සිඳේද, මම ඒ (සංසිදිම) ම බාලයා නියම සේ වැළකීම යයි හඟිම්.” 
10. “මහණෙනි, ශක්‍ර දේවේන්ද්‍රයා මේ ගාථාව කීකල දෙවියෝ ඒ මැනවයි පිළිගත්හ. අසුරයෝ නිශ්ශබ්ද වූහ. 
11. “මහණෙනි, ඉක්බිති ශක්‍රදේවේන්ද්‍ර තෙම වේපචිත්ති අසුරේන්ද්‍රයාට ‘වේපචිත්ති අසුරේන්ද්‍රය, ගාථාවක් කියව’යි කීය. 
12. “මහණෙනි, මෙසේ කීකල වේපචිත්ති අසුරිඳු මේ ගාථාව කීය. 
‘මෙතෙම මට භයින් ඉවසාය’යි අඥානතෙම යම් යම් හෙයෙකින් ඒ ඉවසීම හඟීද, වාසවය, ඉවසීම පිළිබඳ මේ දෝෂය මම දකිමි. පැන දුවන තැනැත්තා (ලුහු බඳින්නාවූ) 

ගව මුලක් මෙන් නුවණ මඳ ජනතෙම වැඩියක් ලුහුබැඳීම කරයි.’ 
13. “මහණෙනි, වේපචිත්ති අසුරිඳු මේ ගාථාව කීකල අසුරයෝ ඒ අනුමෝදන් වූහ. දෙවියෝ නිශ්ශබ්ද වූහ.’ 
14. “මහණෙනි, ඉක්බිති වේපචිත්ති අසුරිඳු ශක්‍ර දේවේන්ද්‍රයාට ‘දේවේන්ද්‍රය, ගාථාවක් කියව’යි කීය. 
15. “මහණෙනි, මෙසේ කීකල ශක්‍ර දේවේන්ද්‍ර තෙම මේ ගාථා කීය. 
“මෙතෙම මට භයින් ඉවසායයි (යමෙක්) ඒකාන්තයෙන් හඟනේ හෝ වේවා, එසේ නොහඟනේ හෝ වේවා, සියලු අර්ථයෝ තමාගේ යහපත පරම කොට ඇත්තාහුය. ඉවසීමට වඩා උතුම්වූ අන්‍ය යහපතක් නැත්තේය. 
“යමෙක් තෙම ඒකාන්තයෙන් බලවත් වූයේම දුර්වලයකුගේ (නින්දා කිරීම් ආදිය) ඉවසාද, ඔහුගේ ඒ ඉවසීම උත්තම ක්ෂාන්තියයි (ආර්‍ය්‍යයෝ) කියත්. දුර්වල ජනතෙම නිතරම ඉවසයි.’ 
“යමෙකුගේ බලය අඥාන බලය නම් ඒ බලයක් නොවේ යයි (ආර්‍ය්‍යයෝ) කියත්. ධර්මයෙන් සංවරවූ තැනැත්තාගේ බලය නියම බලයක් නොවේයයි කියන්නෙක් නැත.’ 
“යමෙක් පළමු කිපුනෙකුට පෙරළා කිපේද ඔහුගේ පෙරළා කිපීම ඒ පළමු ක්‍රොධයටත් වඩා පාපිෂ්ඨයි. කිපුනෙකුට පෙරළා නොකිපෙන ජනතෙම දිනීමට දුෂ්කරවූ සටන දිනයි.’ 
“සතුරෙකු කිපුනු බව දැන යමෙක් සිහි ඇතිව සන්සිඳේ නම්, හෙතෙම තමහටද, පරහටද යන දෙකොටසටම යහපත සලසයි.’ 

“යම් ජන කෙනෙක් ධර්මයෙහි අදක්ෂද, ඒ අන්ධ බාල පෘථග්ජනයා තමන්ටද අනුන්ටද යන දෙදෙනාටම යහපත සලසන්නාවූ පුද්ගලයා අන්ධබාලයෙකු කොට හඟිත්.’ 
16. “මහණෙනි, ශක්‍ර දේවේන්ද්‍රයා මේ ගාථාවන් කීකල දෙවියෝ ඒ මැනවැයි පිළිගත්හ. අසුරයෝ නිශ්ශබ්ද වූහ. 
17. “මහණෙනි, ඉක්බිති දෙවියන්ගේද, අසුරයන්ගේද (පිරිවර ජනයෝ) මෙසේකීහ. ‘වේපචිත්ති අසුරේන්ද්‍රයා විසින් ගාථාවෝ කියන ලද්දාහුය. ඒ වූකලී දඬු මුගුරු ආදිය පිළිබඳ වෙති, (කැති පොරෝ ආදිය පිළිබඳ වෙති.) දබර ඇතිකරති, අසමගිය ඇතිකෙරෙති, කලහ ඇතිකෙරෙති. ශක්‍රදේවේන්ද්‍රයා විසින් ගාථාවෝ කියන ලද්දාහුය. ඒ දඬු මුගුරු හා කැති පොරෝ පිළිබඳ නොවේ. දබර, අසමගිකම්, කලහ ඇති නොකෙරේ. ශක්‍රදේවේන්ද්‍රයාට සුභාෂිතයෙන් ජයවේවා’යි (කීහ) 
18. “මහණෙනි, මෙසේ වනාහි ශක්‍ර දේවේන්ද්‍රයාට සුභාෂිතයෙන් ජය අත්වූයේය”යි (වදාළසේක.) 
6. කුලාවක සූත්‍රය. 
1. මා විසින් මෙසේ අසනලදී. එක් කලෙක භාග්‍යවතුන් වහන්සේ සැවැත් නුවර සමීපයෙහිවූ අනේපිඬු සිටාණන් විසින් කරවන ලද ජේතවනාරාමයෙහි වැඩ වසන සේක. 
එකල්හි වනාහි භාග්‍යවතුන් වහන්සේ “මහණෙනි”යි භික්ෂුන් ඇමතූසේක. “ස්වාමීනි”යි කියා ඒ භික්ෂූහු භාග්‍යවතුන් වහන්සේට උත්තර දුන්හ. 
භාග්‍යවතුන් වහන්සේ මෙසේ වදාළසේක. “මහණෙනි, පෙරවූවක් කියමි. දෙවියන් හා අසුරයන්ගේ යුද්ධයක් ඇතිවිය. මහණෙනි, ඒ යුද්ධයෙහි අසුරයෝ දිනූහ. දෙවියෝ පැරදුනහ. 
2. “මහණෙනි, පැරැදුන දෙවියෝ උතුරු දෙස බලා පලා ගියහ. අසුරයෝ ඔහු ලුහුබැන්දාහ. 

3. “මහණෙනි, ඉක්බිති ශක්‍රදේවේන්ද්‍ර තෙම මාතලි රථාචාර්‍ය්‍යයාට ගාථයෙන් (මෙසේ කීය.) 
“මාතලිය, ඉඹුල් වෙනෙහි (ගුරුළු) කූඩු වෙති. (ඔවුන්) රියදඬු හිසින් පහකරව. අසුරයන් කෙරෙහි ඒකාන්තයෙන් ජීවිතය හරිමු. මේ කුරුල්ලෝ විනාශනුවූ කූඩු ඇත්තෝ වෙත්වා.” (කුරුල්ලන්ට හානියක් නොවනසේ වගබලාගනුව යන තේරුමයි.) 
4. “මහණෙනි, ‘පින්වත, එසේ යහපතැ’යි මාතලි රථාචාර්‍ය්‍යයා ශක්‍ර දේවේන්ද්‍රයාට උත්තර දී ආජන්‍ය අශ්වයන් දහසකින් යුත් රථය ආපසු හැරවීය. 
5. “මහණෙනි, ඉක්බිතිව අසුරයන්ට මේ අදහස විය. “දැන් ශක්‍ර දේවේන්ද්‍රයාගේ ආජන්‍ය අශ්වයන් දහසක් යෙදූ 
රථය ආපසු හරවන ලදී. ඒකාන්තයෙන් දෙවියෝ නැවතත් අසුරයන් සමග යුද්ධයට එන්නාහ.’ (මෙසේ සිතා) බිය වූවෝ අසුර පුරයටම (නැවත) ගියහ. 
6 “මහණෙනි, මෙසේ වනාහි ශක්‍ර දේවේන්ද්‍රයාට ධර්මයෙන්ම ජය විය” 
7. න දුබ්භිය සූත්‍රය. 
1. මා විසින් මෙසේ අසනලදී. එක් කලෙක භාග්‍යවතුන් වහන්සේ සැවැත් නුවර සමීපයෙහිවූ අනේපිඬු සිටාණන් විසින් කරවනලද ජේතවනාරාමයෙහි වැඩ වසන සේක. 
එකල්හි වනාහි භාග්‍යවතුන් වහන්සේ “මහණෙනි”යි භික්ෂුන් ඇමතූසේක. “ස්වාමීනි”යි කියා ඒ භික්ෂූහු භාග්‍යවතුන් වහන්සේට උත්තර දුන්හ. 
භාග්‍යවතුන් වහන්සේ මෙසේ වදාළසේක. “මහණෙනි, පෙරවූ දෙයක් කියමි. (වරක්) රහසිගතවූ, හුදෙකලාවූ ශක්‍රදේවේන්ද්‍රයාට මෙසේ සිතිවිල්ලක් පහළවිය. ‘යමෙක් මට සතුරු වන්නේද, ඔහුට වුවද මම විරුද්ධකම් නොකරන්නෙමි’ (කියායි.) 

2. “මහණෙනි, ඉක්බිති වේපචිත්ති අසුරිඳු තෙම ශක්‍ර දේවේන්ද්‍රයාගේ සිතිවිල්ල තම සිතින් දැන ශක්‍රදේවේන්ද්‍රයා වෙත ගියේය. 
3. “මහණෙනි, ශක්‍රදේවේන්ද්‍ර තෙම වේපචිත්ති අසුරේන්ද්‍රයා එන බව දුරදීම දුටුවේය. දැක වේපචිත්ති අසුරේන්ද්‍රයාට මෙසේ කීය. ‘සිටින්න, වේපචිත්ති අසුරේන්ද්‍රය තා අල්ලා ගන්නා ලද්දේවෙහිය. 
4. “නිදුකාණෙනි, තාගේ යම්බඳුවූම සිතෙක් පෙරවීද, නිදුකාණෙනි, ඔබ එය දැන් දුරු කෙළෙහිද?” 
5. “වේපචිත්තිය, මා කෙරෙහි විරුද්ධකම් නොකරන බවට දිවුරව”යි (ශක්‍රයා කීය.) 
6 “බොරු කියන්නාහට යම් පාපයක් ඇද්ද, රහතුන්ට නින්දා කරන්නාහට යම් පාපයක් ඇද්ද, මිත්‍රද්‍රෝහියකුට යම් පාපයක් ඇද්ද, කළගුණ නො දත්තාට යම් පාපයක් වේද, සුජම්පතිය, යුෂ්මත්හට යමෙක් විරුද්ධකම් කෙරේ නම් හෙතෙම එවැනිවූ පවක් කරගනී.” (වේපචිත්ති කීය.) 
8. විරෝවන් අසුරින්ද (නොහොත් අර්ථ) සූත්‍රය. 
1. මා විසින් මෙසේ අසනලදී. එක් කලෙක භාග්‍යවතුන් වහන්සේ සැවැත් නුවර සමීපයෙහිවූ අනේපිඬු සිටාණන් විසින් කරවනලද ජේතවනාරාමයෙහි වැඩවසන සේක. එසමයෙහි වනාහි භාග්‍යවතුන් වහන්සේ විවේකීවූ සේක් දහවල් විවේකයට වැඩිසේක. 
2. එකල ශක්‍ර දේවේන්ද්‍ර තෙමේද වේරෝචන අසුරේන්ද්‍ර තෙමේද භාග්‍යවතුන් වහන්සේ යම් තැනෙකද එතැනට පැමියේය. පැමිණ පිටිපස දොරබා සමීපයෙහි වෙන වෙනම සිටියහ. 

3. ඉක්බිති වේරෝචන දෙවිතෙම භාග්‍යවතුන් වහන්සේගේ හමුයෙහි මේ ගාථාව කීය. 
“බලාපොරොත්තු ඉටුවීම තෙක් පුරුෂතෙම වෑයම් කරන්නේමය. ව්‍යාපාරයෝ ඉටුවීම නිසා හොබනාහු වෙත්. මේ වේරෝචනගේ වචනයි.” 
4. (ශක්‍ර තෙම මෙසේ කීය.) බලාපොරොත්තු ඉටු වීම තෙක් පුරුෂතෙම වෑයම් කරන්නේමය. ව්‍යාපාරයෝ ඉටුවීම නිසා හොබනාහ. ඉවසීමට වඩා උතුම් අර්ථයක් නම් නැත්තේය.” 
5. (වේරෝචන මෙසේ කීය.) “සියලු සත්ත්වයෝ ඒ ඒ තන්හි සුදුසු පරිදි හටගත් කටයුතු ඇත්තෝය. සියලු ප්‍රාණීන්ගේ ආහාරාදිය සියලු දේ නොයෙක් ලෙසින් සකස් කිරීමෙන්ම අනුභවයට සුදුසු වෙති. සියලු කටයුතු ඉටුවීම නිසාම හොබනාහු වෙත්. මෙය වේරෝචනගේ වචනයි.” 
6. (ශක්‍රතෙම මෙසේ කීය.) “සියලු සත්ත්වයෝ ඒ ඒ තන්හි සුදුසු පරිද්දෙන් හටගත් කටයුතු ඇත්තෝය. සියලු ප්‍රාණීන්ගේ ආහාරාදී සියලු දේ නොයෙක් ලෙසින් සකස් කිරීමෙන්ම අනුභවයට සුදුසු වෙති. සියලු කටයුතු නිසාම හොබනාහු වෙත්. ක්ෂාන්තියට වඩා උතුම් අර්ථයෙක් නම් නැත්තේය.” 
9. ඉසයො අරඤ්ඤකා (නොහොත් ගන්ධ) සූත්‍රය. 
1. මා විසින් මෙසේ අසනලදී. එක් කලෙක භාග්‍යවතුන් 
වහන්සේ සැවැත්නුවර සමීපයෙහිවූ අනේපිඬු සිටාණන් විසින් 
කරවනලද ජේතවනාරාමයෙහි වැඩවසනසේක. 
එකල්හි වනාහි භාග්‍යවතුන් වහන්සේ “මහණෙනි’යි 
භික්ෂූන් ඇමතූසේක. “ස්වාමීනි”යි කියා ඒ භික්ෂූහු භාග්‍යවතුන් 
වහන්සේට උත්තර දුන්හ. 

2. (භාග්‍යවතුන් වහන්සේ මෙසේ වදාළසේක.) “මහණෙනි, පෙරවූ දෙයක් කියමි. සිල්වත් යහපත් දහම් ඇති බොහෝ ඍෂීහු වනයෙහි පන්සල්හි වෙසෙත්. මහණෙනි, ඉක්බිති ශක්‍රදේවේන්ද්‍ර තෙමේද වේපචිත්ති අසුරේන්ද්‍ර තෙමේද සිල්වත් යහපත් දහම් ඇති ඒ ඍෂීන් වෙත පැමිණියාහ. 
3. “මහණෙනි, එවිට වේපචිත්ති අසුරිඳු තෙම කීප පටකින් යුත් පාවහන් පැළඳ, කඩුව උරෙහි එල්ලා ගෙන, කූඩය දරමින් ප්‍රධාන දොරින් පන්සලට පැමිණ, ඒ සිල්වත් යහපත් දහම් ඇති ඍෂීන්ට ගරුසරු නොදක්වා ඉක්ම ගියෝය. 
4. “මහණෙනි, ඉක්බිති ශක්‍ර දේවේන්ද්‍රතෙම කීප පටකින් යුත් පාවහන් ඉවත්කොට, කඩුව අන්‍යයන්ට දී, කුඩය අකුළා තබා (කුඩා) දොරින්ම පන්සලට පිවිස ඒ සිල්වත් ගුණවත් ඍෂීන් ඇඳිලි බැඳ නමස්කාර කරමින් සිටියේය. 
5. “මහණෙනි, ඉක්බිති ඒ සිල්වත් යහපත් දහම් ඇති ඍෂීහු ශක්‍රදේවේන්ද්‍රයාට ගාථායෙන් (මෙසේ) කීය. 
“බොහෝ කලක් මුළුල්ලෙහි සමාදන්වූ වත් ඇති ඍෂීන්ගේ කයින් නික්මෙන්නාවූ ගඳ වාතය කරණ කොට 
ගෙන හමයි. දහසක් ඇස් ඇති ශක්‍රය, මෙයින් (මේ වාතය හමන දෙසින්) ඉවත් වෙව. දේවේන්ද්‍රය, ඍෂීන් ගේ සිරුරු ගඳ අපිරිසිදුය.” 
6. (ශක්‍ර තෙම මෙසේ කීය.) “බොහෝ කලක් මුළුල්ලෙහි සමාදන්වූ ව්‍රත ඇති ඍෂීන්ගේ කයින් නික්මෙන ගඳ වාතය කරණකොට ගෙන හමා වා. ස්වාමීනි මේ ගන්ධය අප හිසෙහිවූ විසිතුරු මල් ඇති මල් දමක් මෙන් කැමැත්තෙමු. මෙහි (සීලවන්තයන්ගේ ගන්ධයෙහි) දෙවියෝ පිළිකුල් සංඥා ඇත්තෝ නොවෙත්. 

10. ඉසයො සමුද්දකා (නොහොත් සම්බර) සූත්‍රය. 
1. මා විසින් මෙසේ අසනලදී. එක්කලෙක භාග්‍යවතුන් වහන්සේ සැවැත්නුවර සමීපයෙහිවූ අනේපිඬු සිටාණන් විසින් කරවනලද ජේතවනාරාමයෙහි වැඩවසන සේක. එකල්හි වනාහි භාග්‍යවතුන් වහන්සේ “මහණෙනි”යි භික්ෂූන් ඇමතූසේක. “ස්වාමීනි”යි කියා ඒ භික්ෂූහු භාග්‍යවතුන් වහන්සේට උත්තර දුන්හ. 
2. භාග්‍යවතුන් වහන්සේ මෙසේ වදාළසේක “මහණෙනි, පෙරවූ දෙයක් කියමි. සිල්වත්. යහපත්, දහම් ඇති බොහෝ ඍෂීහු මුහුදු තෙර පන්සල්හි වෙසෙත්. 
3. “මහණෙනි, එසමයෙහි වනාහි දෙවි අසුර යුද්ධයක් ඇතිවීය. මහණෙනි, ඉක්බිති ඒ සිල්වත්, යහපත් දහම් ඇති ඍෂීන්ට මේ අදහස වීය. ‘දෙවියෝ, ධාර්මිකයෝය, අසුරයෝ අධාර්මිකයෝය. අපට අසුරයන්ගෙන් බියෙක් විය හැකිය. අපි සම්බර අසුරිඳු වෙත පැමිණ අභයදානය (භය නැතිකිරීම) ඉල්ලන්නෙමු නම් මැනව.’ 
4. “මහණෙනි, ඉක්බිති ඒ සිල්වත්, යහපත් දහම් ඇති ඍෂීහු වීර්‍ය්‍ය ඇත්තෙක් හැකුළුෑ අත දික්කරන්නේ හෝ දික්කළ අත හකුළන්නේ හෝ යම්සේද, එසේම මුහුදු තෙරෙහි පන්සලින් අතුරුදන්ව සම්බර අසුරිඳු ඉදිරියෙහි පහළවූහ. 
5. “මහණෙනි, ඉක්බිති ඒ සිල්වත් යහපත් දහම් ඇති ඍෂීහු සම්බර අසුරිඳුට ගාථායෙන් මෙසේ කීහ: 
“සම්බර කරා පැමිණි ඍෂීහු අභයදානය ඉල්වත්. ඔවුන්ට භය දෙන්නට හෝ අන්‍ය දෙන්නට හෝ හෙතෙම පොහොසති.” 
6. (සම්බර අසුරයා මෙසේ කීය.) ‘අපට විරුද්ධවූ ශක්‍රයා සේවනය කරන්නාවූ මේ ඍෂීන්ට භයක්මුත් අභයක් නැත. නිර්භය ඉල්ලන්නාවූ තොපට බියක්ම දෙමි.’ 
7. (ඍෂීහු මෙසේ කීහ:) ‘නිර්භය ඉල්ලන්නා අපට හයක්ම දෙන්නෙහිය. තාගේ මේ කීම පිළිගනිමු. තගේ 

බිය ක්ෂය නොවේවා (යමෙක්) යම්බඳු බිජුවටක් වපුරාද එබඳුවූම ඵලයක් (හෙතෙම) ලබයි. යහපත් දේ කරන්නා යහපතද, පව්කරන්නා පාප විපාකද ලබයි. දරුව, තා විසින් බීජයක් වපුරණ ලද්දේය. එහි ඵලය විඳින්නෙහිය.’ 
8. “මහණෙනි, ඉක්බිති ඒ සිල්වත්, යහපත් දහම් ඇති ඍෂීහු සම්බර අසුරිඳුට ශාපකොට වෙර ශක්තිමත් පුඟුලෙක් වක්කළ අත දික්කරන්නේ හෝ දික්කළ අත වක්කරන්නේ හෝ යම්සේද, එසේ සම්බර අසුරිඳු හමුයෙන් අතුරුදහන්ව සමුද්‍රතෙර පන්සල් හි පහළවූහ. 
9 “මහණෙනි, ඉක්බිති ඒ සම්බර අසුරිඳු තෙම ඒ සිල්වත් යහපත් දහම් ඇති ඍෂීන් විසින් ශාපකරණ ලද්දේ, රෑ තෙවිටක් තැතිගති.” 
පළමුවන වර්ගයයි. 


2. සත්තවත වර්ගය 
1. දේවා (නොහොත් වතපද) සූත්‍රය. 
1. මා විසින් මෙසේ අසනලදී. එක් කලෙක භාග්‍යවතුන් වහන්සේ සැවැත්නුවර සමීපයෙහිවූ අනේපිඬු සිටාණන් විසින් කරවනලද ජේතවනාරාමයෙහි වැඩවසනසේක. 
2. එකල්හි වනාහි භාග්‍යවතුන්වහන්සේ “මහණෙනි”යි භික්ෂූන් ඇමතූසේක. “ස්වාමීනි”යි කියා ඒ භික්ෂූහු භාග්‍යවතුන් වහන්සේට උත්තර දුන්හ. භාග්‍යවතුන් වහන්සේ මෙසේ වදාළසේක: “මහණෙනි, ශක්‍රදේවේන්ද්‍රයා පෙර මනුෂ්‍යයව සිටකල වත් සතක් සමාදන්වන ලද්දේය. මේ වත් සත සමාදන්වීම නිසා ශක්‍රතෙම ශක්‍ර පදවියට පැමිණියේය. 
3. “කවර වත් සතක්ද? යත් දිවි ඇති තෙක් මව්පියන් පෝෂ්‍ය කරන්නෙම්වා. දිවි ඇතිතෙක් කුලදෙටුවන් පුදන්නෙම්වා, දිවිඇතිතෙක් මෘදු වචන ඇත්තේ වන්නෙම්වා. දිවි ඇතිතෙක් කේළාම් නොකියම්වා, දිවි ඇතිතෙක් පහවූ මසුරු මළ ඇති සිතින්, නිතර දෙන්නේ දෙනු පිණිස හැම කල සේදූ අත් ඇත්තේ, දීමෙහි නිතර ඇලුනේ, අනුන් විසින් ඉල්ලනු ලැබීමට සුදුසුවූයේ, දන් බෙදාදීමෙහි ඇලුනේ වන්නෙම්වා, දිවි ඇතිතෙක් සත්‍යවචන ඇත්තෙම් වෙම්වා. දිවි ඇතිතෙක් ක්‍රොධ නැත්තෙම් වෙම්වා, ඉදින් මට ක්‍රෝධය උපනි නම් වහාම එය දුරුකරන්නෙම්වා (යන මේ සතයි). 

4. “මහණෙනි, පෙර මිනිස් බවෙහිවූ සක්දෙවිඳු විසින් මේ වත් සත සමාදන්වූයේ වීය. මේ වත් සත සමාදන්වූ බැවින් ශක්‍රතෙම ශක්‍රත්වයට පැමිණියේය. 
5. “මව්පියන් පෝෂණය කරන්නාවූ, කුලදෙටුවන්ට ගරුබුහුමන් කරන්නාවූ, මෘදු වචන කියන්නාවූ, කේළාම්බස් නොකියන්නාවූ, මසුරුමළ දුරුකිරීමෙහි යෙදුනාවූ, සැබෑ තෙපුල් ඇත්තාවූ, ක්‍රෝධය මැඩ පවත්නාවූ, ඒ සත්ත්වයා සත්පුරුෂයකැයි තව්තිසා වැසි දෙවියෝ ඒකාන්තයෙන් කියත්.” 
2. දේවා සූත්‍රය. 
1. මා විසින් මෙසේ අසනලදී. එක් කලෙක භාග්‍යවතුන් වහන්සේ සැවැත්නුවර සමීපයෙහිවූ අනේපිඬු සිටාණන් විසින් කරවනලද ජේතවනාරාමයෙහි වැඩවෙසෙති. 
2. එකල්හි වනාහි භාග්‍යවතුන් වහන්සේ “මහණෙනි”යි භික්ෂුන් ඇමතූසේක. “ස්වාමීනි”යි කියා ඒ භික්ෂූහු භාග්‍යවතුන් වහන්සේට උත්තර දුන්හ 
භාග්‍යවතුන් වහන්සේ මෙය වදාළසේක: “මහණෙනි ශක්‍ර දේවේන්ද්‍ර තෙම පෙර මිනිස්බවෙහි සිටිකල මඝ නම් මාණවකයෙක් වීය. එහෙයින් ‘මඝවා’ යයි කියනු ලැබේ. 
3. “මහණෙනි, ශක්‍ර දේවේන්ද්‍ර තෙම පෙර මිනිස් බවෙහි සිටි කල පුරයක් පුරයක් පාසා දන් දුන්නේය. එහෙයින් ‘පුරින්දද’ යයි කියනු ලැබේ. 

4. “මහණෙනි, ශක්‍ර දේවේන්ද්‍ර තෙම පෙර මිනිස්බවෙහි සිටිකල සකස්කොට දන්දුනි. එහෙයින් ‘ශක්‍ර’ යයි කියනු ලැබේ. 
5. “මහණෙනි, ශක්‍ර දේවේන්ද්‍ර තෙම පෙර මිනිස් බවෙහි සිටිකල වාසස්ථානයන් දුන්නේය. එහෙයින් ‘වාසව’ යයි කියනු ලැබේ. 
6. “මහණෙනි ශක්‍ර දේවේන්ද්‍ර තෙම කරුණු දහසක් මොහොතින් සිතයි. එහෙයින් ‘සහස්සක්ඛ’ (දහසක් ඇස් ඇත්තා) යයි කියනු ලැබේ. 
7. “මහණෙනි, ශක්‍ර දේවේන්ද්‍රයාට ‘සුජා’ නම් අසුර කන්‍යාව ප්‍රජාපතී වූවාය. එහෙයින් (ඔහුට) ‘සුජම්පතී’ යයි කියනු ලැබේ. 
8. “මහණෙනි, ශක්‍ර දේවේන්ද්‍රතෙම තව්තිසා වැසි දෙවියන්ගේ ඓශ්චර්‍ය්‍යාධිපති භාවයෙන් රාජ්‍යය කරවිය. එහෙයින් ‘දේවානමින්ද’ යයි කියනු ලැබේ. 
9. “මහණෙනි, ශක්‍ර දේවේන්ද්‍රයා පෙර මිනිස්බවෙහි සිටි කල වත් සතක් සමාදන්වන ලද්දාහුය. ඒ වත් සත සමාදන්වූ බැවින් ශක්‍රතෙම ශක්‍රබවට පැමිණියේය. 
“ඒ වත් සත කවරහුද? දිවි ඇතිතෙක් මවුපියන් පෝෂණය කරන්නෙක් වෙම්වා. දිවි ඇතිතෙක් කුලදෙටුවන් පුදන්නෙක් වෙම්වා. දිවි ඇතිතෙක් මෘදුවචන ඇත්තේ වෙම්වා, දිවි ඇතිතෙක් කේළාම් නැත්තේ වෙම්වා, දිවි ඇතිතෙක් පහවූ මසුරුමළ ඇති සිතින්, නිතර දෙන්නේ දීම පිණිස සේදූ අත් ඇත්තේ, දීමෙහි ඇලුනේ, අනුන් විසින් ඉල්ලනු ලැබීමට සුදුසුවූයේ බෙදාදීමෙහි ඇලුනෙක්ව වෙසෙම්වා, දිවි ඇතිතෙක් සත්‍ය වචන ඇත්තෙක් වෙම්වා, දිවි ඇතිතෙක් ක්‍රෝධ නැත්තේ වෙම්වා, ඉදින් මට ක්‍රෝධය උපනී නම් වහාම එය දුරුකෙරෙම්වා, (යන මේ සතයි). මහණෙනි, ශක්‍ර දේවේන්ද්‍රයා පෙර මිනිස් බවෙහි සිටිකල මේ වත් සත සම්පූර්ණ කරන ලද්දාහු වෙති. මේ වත් සත සමාදන්වන බැවින් ශක්‍ර දේවේන්ද්‍රතෙම ශක්‍රබවට පැමිණියේය. 

“මවුපියන් පෝෂණය කරන්නාවූ, කුලදෙටුවන්ට ගරුබුහුමන් කරන්නාවූ, මෘදු වචන කියන්නාවූ, කේළාම්බස් නොකියන්නාවූ, මසුරුමළ දුරුකිරීමෙහි යෙදුනාවූ, සැබෑ වචන ඇත්තාවූ, ක්‍රෝධය මැඩපවත්නාවූ, ඒ සත්ත්වයා සත්පුරුෂයෙකැයි තව්තිසාවැසි දෙවියෝ ඒකාන්තයෙන් කියත්.” 
3. දේවා සූත්‍රය. 
1. මා විසින් මෙසේ අසනලදී. එක් කලෙක භාග්‍යවතුන් වහන්සේ විශාලානුවර මහවනයෙහි කූටාගාර ශාලායෙහි වසනසේක. 
2. ඉක්බිති මහාලි ලිච්ඡවිතෙම භාග්‍යවතුන් වහන්සේ යම් තැනෙකද එතැනට පැමිණියේය. පැමිණ භාග්‍යවතුන් වහන්සේ වැඳ එකත්පසෙක හුන්නේය. 
3. එකත්පසෙක හුන් මහාලි ලිච්ඡවි තෙම භාග්‍යවතුන් වහන්සේගෙන් “ස්වාමීනි, ඔබවහන්සේ විසින් ශක්‍රදේවේන්ද්‍ර තෙම දක්නා ලද්දේදැ?’යි ඇසීය. 
4. “මහාලි, මා විසින් ශක්‍රදේවේන්ද්‍රතෙම දක්නා ලද්දේය” 
5. “ස්වාමීනි, හෙතෙම වනාහි ඒකාන්තයෙන් ශක්‍රයාමෙන් පෙනීසිටියෙක් විය යුතුයි. ස්වාමීනි, ශක්‍රදේවේන්ද්‍ර තෙම දැකීමට ඉතා දුක්ෂකරය.” 
6. “මහාලි, මම ශක්‍රයාද ශක්‍රකරණ (ශක්‍රබව ලබා දෙන) ධර්මයන්ද දනිමි. යම් ධර්මයක් සමාදන්වූ බැවින් ශක්‍ර තෙම ශක්‍රබවට පැමිණියේ නම් ඒ ධර්මයන්ද දනිමි. 
7. “මහාලි, ශක්‍රදේවේන්ද්‍රතෙම පෙර මිනිස්බවෙහි සිටිකල මඝ නම් මාණවකයෙක් විය. එහෙයින් ඔහු ‘මඝවා’ යි කියනු ලැබේ. මහාලි, ශක්‍රදේවේන්ද්‍රතෙම පෙර මිනිස්බවෙහි සිටි කල පුරයක් පුරයක් පාසා දන්දුනි. එහෙයින් ‘පුරින්දද’ යයි කියනු ලැබේ මහාලි ශක්‍රදේවේන්ද්‍ර තෙම පෙර මිනිස්බවෙහි සිටිකල සකස්කොට දන්දුනි. එහෙයින් ‘ශක්‍ර’ යයි කියනු ලැබේ. මහාලි, ශක්‍රදේවේන්ද්‍රතෙම පෙර මිනිස්බවෙහි සිටිකල වාසස්ථානයන් දුන්නේය. එහෙයින් ‘වාසව’ යයි කියනු ලැබේ. මහාලි, ශක්‍රදේවේන්ද්‍රතෙම දහසක් කරුණු මොහොතින් සිතයි. එහෙයින් ‘සහස්සක්ඛ’ යයි කියනු ලැබේ. මහාලි ශක්‍රදේවේන්ද්‍රයාට ‘සුජා’ නම් අසුර කන්‍යාවක් ප්‍රජාපතී වූවාය. එහෙයින් ‘සුජම්පතී’ යයි කියනු ලැබේ. මහාලි, ශක්‍රදේවේන්ද්‍රතෙම තව්තිසා වැසි දෙවියන් කෙරෙහි ඓශ්චර්‍ය්‍යාධිපති භාවයෙන් රජය කරවීය. එහෙයින් ‘දේවානමින්ද’ යයි කියනු ලැබේ. 

8. “මහාලි, ශක්‍රදේවේන්ද්‍රයා පෙර මිනිස්බවෙහි සිටි කල වත් සතක් සමාදන්වන ලද්දාහුය. ශක්‍රතෙම ඒ වත් සත සමාදන්වූ බැවින් ශක්‍රබවට පැමිණියේය. 
9. “ඒ වත්සත කවුරහුද? ‘දිවි ඇතිතෙක් මව්පියන් පෝෂණය කෙරෙම්වා: දිවි ඇතිතෙක් කුලදෙටුවන් පුදන්නෙම්වාත දිවි ඇතිතෙක් ප්‍රියවචන ඇත්තේ වෙම්වා. දිවි ඇතිතෙක් කේළාම් නැත්තේ වෙම්වාත දිවි ඇතිතෙක් පහවූ මසුරුමළ ඇත්තේ, සිතින් දෙන්නේ දීම පිණිස යෙදූ අත් ඇත්තේ, දීමෙහි ඇලුනේ, දන් ඉල්ලීමට යෝග්‍යවූයේ, වස්තුව බෙදාදීමෙහි ඇලුනේව වසන්නෙම්වාත දිවිතෙක් සත්‍යවචන ඇත්තේ වෙම්වා, දිවි ඇති තෙක් ක්‍රෝධ නැත්තේ වෙම්වා, ඉදින් මට ක්‍රෝධය උපනී නම්, වහාම එය දුරුකෙරෙම්වා’ (යනුයි). 
10. “මහාලි, සක්දෙවිඳු පෙර මිනිස්බවෙහි සිටිකල මේ වත්සත සම්පූර්ණ කරන ලද්දාහුය. මේ වත්සත සමාදන්වූ බැවින් ශක්‍රතෙම ශක්‍රබවට පැමිණියේය. 
“මවුපියන් පෝෂණය කරන්නාවූ, කුලදෙටුවන්ට ගරුබුහුමන් කරන්නාවූ, මෘදු තෙපුල් කියන්නාවූ කේළාම්බස් නොකියන්නාවූ, මසුරුමළ දුරුකිරීමෙහි යෙදුනාවූ, සැබෑ වචන ඇත්තාවූ, ක්‍රෝධය මැඩපවත්නාවූ, ඒ සත්ත්වයා සත්පුරුෂයෙකැයි තව්තිසා වැසි දෙවියෝ කියත්. 

4. දළිද්ද සූත්‍රය. 
1. මා විසින් මෙසේ අසනලදී. එක් සමයෙක භාග්‍යවතුන් වහන්සේ රජගහනුවර අසළ කලන්දකනිවාප නම්වූ වෙළුවනයෙහි වසනසේක. එකල්හි භාග්‍යවතුන් වහන්සේ ‘මහණෙනි’ ඒ භික්ෂූන්ට කථාකළසේක. ‘ස්වාමීනි’යි කියා ඒ භික්ෂූහු භාග්‍යවතුන් වහන්සේට උත්තර දුන්හ. 
2. භාග්‍යවතුන් වහන්සේ මෙය වදාළසේක: ‘මහණෙනි, පෙරවූ දෙයක් කියමි. මේ රජගහනුවරම හිඟන්නාවූ නිවටවූ දිළිඳුවූ එක්තරා පුරුෂයෙක් විය. 
3. “හෙතෙම තථාගතයන් වදාළ ධර්‍මවිනයෙහි ශ්‍රද්ධාව පිහිටවීය, සීලය සමාදන්වීය, ධර්‍මය ඉගෙණීමෙහි යෙදුනේය, ත්‍යාගය සමාදන්විය, ප්‍රඥාව සමාදන්වීය. 
4. “හෙතෙම තථාගතයන් වහන්සේ විසින් දේශනා කරනලද ධර්මවිනයෙහි ශ්‍රද්ධා සමාදන්ව, ශීලය සමාදන්ව ධර්මය ඉගෙණගැනීමෙහි යෙදී ත්‍යාගය සමාදන්ව, ප්‍රඥාව සමාදන්ව, මැරී ශරීරය බිඳී ගියපසු තව්තිසාවැසි දෙවියන්ගේ සමාගමයට යහපත් ගති ඇත්තාවූ ස්වර්ග ලෝකයට උප්පත්තිවශයෙන් පැමිණියේය හෙතෙම ශරීර ශෝභාවෙන්ද යසසින්ද අන් දෙවියන් පරදවයි. 
5. “මහණෙනි, එහි තව්තිසා වැසි දෙවියෝ (ඒ දෙවියා) ලාමක වශයෙන් සිතත්ත (ඒ බව) ප්‍රකාශ කෙරෙත්ත ඒ ඒ තැන පතුරවත්: ‘පින්වත්නි, (මේදේ) ඒකාන්තයෙන් ආශ්චර්‍ය්‍යයිත පින්වතුනි, ඒකාන්තයෙන් පුදුමයි. මේ දිව්‍යපුත්‍ර තෙම වනාහි පෙර මිනිස්බවෙහි සිටිකල දිළින්දෙක් වීය, (හිඟන්නෙක්) වීය, නිවටෙක් වීය. හෙතෙම මැරී ශරීරය බිඳීගිය පසු තව්තිසාවැසි දෙවියන්ගේ සමාගමයට, ස්වර්ගලෝකයට, උප්පත්ති වශයෙන් පැමිණියේය. හෙතෙම අන් දෙවියන් වර්ණයෙන්ද යසසින්ද පරදවයි. (කියායි). 
6. “මහණෙනි, ඉක්බිති ශක්‍රදේවේන්ද්‍රතෙම තව්තිසා වැසි දෙවියන් (මෙසේ) ඇමතීය. ‘පින්වතුනි, තෙපි මේ දෙව් පුතු ලාමක කොට නොසිතව්. පින්වතුනි, මේ දෙව්පුත්තෙම පෙර මිනිස්බවයෙහි සිටිකල තථාගතයන් වහන්සේ විසින් දේශනා කරනලද ධර්මවිනයෙහි ශ්‍රද්ධාව සමාදන්වීය, සීලය සමාදන්වීය, ධර්මය ඉගෙණගැනීමෙහි යෙදුනි, ත්‍යාගය සමාදන්වීය, ප්‍රඥාව සමාදන්විය, හෙතෙම තථාගතයන් වදාළ ධර්මවිනයෙහි ශ්‍රද්ධාව සමාදන්ව, සීලය සමාදන්ව, ශ්‍රැතය සමාදන්ව, ත්‍යාගය සමාදන්ව, ප්‍රඥාව සමාදන්ව, මැරී ශරීරය බිඳිගිය පසු තව්තිසාවැසි දෙවියන්ගේ සමාගමයට සුගති නම්වූ ස්වර්ගලොකයට උප්පත්ති වශයෙන් පැමිණියේය. හෙතෙම අන් දෙවියන් වර්ණයෙන්ද යසසින්ද පරදවයි.” (කියායි). 

7. “මහණෙනි, එකල සක්දෙවිඳුතෙම තව්තිසාවැසි දෙවියන් සතුටුකරනුයේ, ඒ වේලායෙහි මේ ගාථාවන් කීය: 
“යමකුට තථාගතයන් වහන්සේ කෙරෙහි ශ්‍රද්ධාව ස්ථිරවේද, නිශ්චලව හොඳින් පිහිටියේවේද, යමකුගේ යහපත්වූ ශීලයන් ආර්‍ය්‍යයන් විසින් ප්‍රිය කරන ලද්දේ ඔවුන් විසින් ප්‍රශංසා කරනලද්දේද. 
“යමකුට සංඝයා කෙරෙහි පැහැදීම ඇත්තේද, යමකුගේ දර්ශනයත් ඍජුවූයේවේද, ඔහු දිළිඳු නොවූවෙකැයි උතුමෝ කියති. ඔහුගේ ජීවිතය හිස් නොවේ. 
“එහෙයින් ප්‍රාඥතෙමේ බුදුවරයන්ගේ ශාසනය සිහිකරන්නේ, ශ්‍රද්ධාවද, ශීලයද, පැහැදීමද, ධර්මය දැකීමද, එහි යෙදීමෙන් පිරිසිදු කරන්නේය.” 
5. රාමණෙය්‍යක සූත්‍රය. 
1. මා විසින් මෙසේ අසනලදී. එක් කලෙක භාග්‍යවතුන් වහන්සේ සැවැත්නුවර සමීපයෙහිවූ අනේපිඬු සිටාණන් විසින් කරවනලද ජේතවනාරාමයෙහි වැඩ වසන සේක. 
2. ඉක්බිති ශක්‍රදේවේන්ද්‍රතෙම භාග්‍යවතුන් වහන්සේ යම්තැනෙකද එතැනට පැමිණියේය. පැමිණ භාග්‍යවතුන් වහන්සේ හොඳාකාර වැඳ එකත්පසෙක සිටියේය. 

3. එකත්පෙසක හුන් ශක්‍ර දේවේන්ද්‍ර තෙම භාග්‍යවතුන් වහන්සේගෙන් “ස්වාමීනි, භූමිය පිළිබඳ රමණීය භාවය නම් කිමෙක්දැ”යි ඇසීය. 
4. (භාග්‍යවතුන් වහන්සේ මෙසේ වදාළ සේක.) “ආරාම චෛත්‍යයෝද, වන චෛත්‍යයෝද, හොඳාකාර කරනලද පොකුණුද, මනුෂ්‍යරමණීයත්වයෙන් සොළොස් කලාවෙන් කලාවකුත් අගනාහු නොවෙති. 
“ගමෙහි වේවා, ඉදින් වනයෙහි හෝ වේවා, පහත් භූමියෙහි හෝ වේවා, ඉදින් ගොඩ බිම හෝ වේවා, යම් තැනෙක්හි රහත්හු වෙසෙත්ද, භුමියෙහි රමණීයභාවය එයයි කියත්.” 
6. යජමාන සූත්‍රය. 
1. මා විසින් මෙසේ අසනලදී. එක් කලෙක භාග්‍යවතුන් වහන්සේ රජගහනුවර ගිජුකුළු පව්වෙහි වැඩ වසන සේක. 
2. ඉක්බිති ශක්‍ර දේවේන්ද්‍ර තෙම භාග්‍යවතුන්වහන්සේ යම් තැනෙකද එතැනට පැමිණියේය. පැමිණ භාග්‍යවතුන් වහන්සේ හොඳාකාර වැඳ එකත්පසෙක සිටියේය. 
3. එකත් පසෙක සිටි ශක්‍ර දේවේන්ද්‍ර තෙම භාග්‍යවතුන් වහන්සේට ගාථායෙන් මෙසේ කීය. 
“පින් කැමතිව යාග කරන්නාවූ, මතු භවයන්හි විපාක ගෙනදෙන පින් කරන්නාවූ, මනුෂ්‍ය ප්‍රාණීන් විසින් කවර කෙනකුන්ට දෙන ලද්ද මහත්ඵල වේද?” 
4. (භාග්‍යවතුන් වහන්සේ මෙසේ වදාළ සේක.) “සිව්මගට පිළිපන්නෝද, (සෝවාන් ආදි) සිව් පෙලෙහි සිටියෝද, යන මේ (අෂ්ටාර්‍ය්‍යපුද්ගල) සංඝතෙම ඍජුය, ප්‍රඥාශීල සමාධීන් යුක්තය. 

“පුණ්‍යාර්ථීව යාගකරන්නාවූ, මතු භවයෙහි විපාක 
ගෙන දෙන්නාවූ, පින් කරන්නාවූ, මනුෂ්‍ය ප්‍රාණීන් විසින් සංඝයාහට දෙනලද්ද මහත් විපාක ඇත්තේයි.” 
7. වන්දනා සූත්‍රය. 
1. මා විසින් මෙසේ අසනලදී. එක් කලෙක භාග්‍යවතුන්වහන්සේ සැවැත්නුවර සමීපයෙහි අනේපිඬු සිටාණන් විසින් කරවන ලද ජේතවනාරාමයෙහි වැඩවසන සේක. 
2. එකල භාග්‍යවතුන්වහන්සේ දහවල් විවේකය පිණිස වැඩිසේක් විවේකීවූ සේක. 
3. ඉක්බිති ශක්‍ර දේවේන්ද්‍ර තෙමේද, සහම්පති බඹහුද භාග්‍යවතුන් වහන්සේ යම් තැනෙකද එතැනට පැමිණියේය. පැමිණ වෙනවෙන දොරබාව (උළුවහු කණු) ඇසුරුකොට සිටියහ. 
4. ඉක්බිති ශක්‍ර දේවේන්ද්‍ර තෙම භාග්‍යවතුන්වහන්සේ සමීපයෙහි මේ ගාථාව කීය. 
“දිනනලද (මාර) යුද්ධ ඇත්තාවූ, බහා තබන ලද බර ඇත්තාවූ, ණයගැති නොවූ මහා වීරයන් වහන්ස, නැගිටින්න. ලෝකයෙහි දහම් අමා දිය වස්වමින් ඇවිදින්න. නුඹවහන්සේගේ සිතද, පසළොස්වක් පොහෝරාත්‍රියෙහි සඳ මෙන් මිදුනේය.” 
5. (භාග්‍යවතුන් වහන්සේ මෙසේ වදාළ සේක.) “දේවේන්ද්‍රය, තථාගතයන් වැන්දයුත්තේ ඔය ලෙසින් නොවේ. දේවේන්ද්‍රය, තථාගතයන් වැන්දයුත්තේ මේ ලෙසය: 
“දිනනලද මාරයුද්ධ ඇති, බහා තබනලද බර ඇත්තාවූ, ණයෙන් මිදුණාවූ, පින්වතුන් වහන්ස, නැගී සිටිනු මැනවි. ලෙව්හි (දහම් දෙසා නිවන් අමා වස්වමින්) ඇවිද්ද මැනවි. පින්වතුන් වහන්සේ දහම් දෙසන සේක්වා. ඒ අවබෝධකරන සත්වයෝ ඇතිවන්නාහ.” 

8. (පළමුවන) සක්ක නමස්සන සූත්‍රය. 
1. මා විසින් මෙසේ අසනලදී. එක් කලෙක භාග්‍යවතුන්වහන්සේ සැවැත්නුවර සමීපයෙහි අනේපිඬු සිටාණන් විසින් කරවන ලද ජේතවනාරාමයෙහි වැඩවසන සේක. ඉක්බිති ශක්‍ර දේවේන්ද්‍ර තෙම භාග්‍යවතුන් වහන්සේ යම් තැනෙකද එතැනට පැමිණියේය. පැමිණ භාග්‍යවතුන් වහන්සේ හොඳාකාර වැඳ එකත්පසෙක සිටියේය. 
2. භාග්‍යවතුන්වහන්සේ මෙය වදාළසේක. “මහණෙනි, පෙර වූ දෙයක් කියමි. ශක්‍ර දේවේන්ද්‍ර තෙම වරක් මාතලී රථාචාර්‍ය්‍යයාට කථා කෙළේය. ‘යහලු මාතලිය, (අසුන්) දහසින් යුත් ආජන්‍ය රථය යොදව. උයන් සිරි දකිනු පිණිස උද්‍යානභූමියට යමු.” 
3. “මහණෙනි, මාතලී රථාචාර්‍ය්‍ය තෙම ‘එසේ යහපති ස්වාමීනි’යි ශක්‍ර දේවේන්ද්‍රයාට උත්තරදී සහශ්‍රයුක්ත ආජන්‍යරථය යොදා ශක්‍ර දේවේන්ද්‍රයාට ‘නිදුකාණනි, ඔබ වහන්සේගේ සහශ්‍රයුක්ත ආජන්‍යරථය යොදන ලද්දේය. ගමනට සුදුසු කල් දනුව’යි සැලකෙළේය. 
4. “මහණෙනි, ඉක්බිති ශක්‍රදේවේන්ද්‍රතෙම වෛජ්‍යයන්ත ප්‍රාසාදයෙන් බස්නේ ඇඳිලි බැඳ සියලු දිශාවන් වැන්දේය. 
5. “මහණෙනි, ඉක්බිති මාතලී රථාචාර්‍ය්‍යතෙම (ඒ දැක) ශක්‍ර දේවේන්ද්‍රයාට ගාථායෙන් (මෙසේ) කීය. 
“වේදත්‍රය හදාරන්නාවූ සියලු පොළෝතලවාසීහුද ක්ෂත්‍රියයෝද, සතරවරම් මහරජහුද, පිරිවර (සෙසු) දෙවියෝද, ඔබට වඳිති. සක්දෙවිඳුනි, පිරිවර සහිතවූ යමකුට ඔබවහන්සේ වඳනෙහිද, ඒ තෙමේ කිනම් (යකෙක්ද?) 

6. “වේදත්‍රය පාරප්‍රාප්තවූ පෘථිවිතලවාසීවූ සියල්ලෝද ක්ෂත්‍රියයෝද, සිවුවරම් මහරජදරුවෝද, පරිවාර සම්පන්නවූ සෙසු දෙවියෝද මට වඳිත් 
“ඒ මමද ශීලයෙන් සමෘද්ධවූ, බොහෝ කලක් මුළුල්ලෙහි එකඟකළ සිත් ඇති, (දිවිහිමියෙන්) බ්‍රහ්මචර්‍ය්‍යා වෙහි යෙදී වසන්නාවූ පැවිද්දන් සකසා වඳිම්. 
“පින් කරන්නාවූ, සිල්වත්වූ, උපාසක ගුණයෙහි පිහිටියාවූ, යම් ගෘහස්ථකෙනෙක් දැහැමින් අඹුදරුවන් රකිත්ද, එම්බා මාතලිය, මම ඔවුන් වඳිමි.” 
7. “(මාතලි මෙසේ කීය.) සක්දෙවිඳුනි, යමකුන්ට නුඹවහන්සේ වඳිනෙහිද, (ඔහු) ලෙව්හි ශ්‍රෙෂ්ඨයෝම වෙති. වාසව නම්වූ දෙව් රජුනි, යම් කෙනෙකුන්ට ඔබ වඳිනෙහිද මමත් ඔවුන් වඳිමි’යි. 
8. “මෙසේ කියා මඝ යන නම් ඇත්තාවූ, දෙව් ලොව දෙවියන්ට රජවූ, සුජා නම් අසුර දුහිතෘවගේ සැමිවූ, ශක්‍ර දේවේන්ද්‍රතෙම (සතර දිසාවන් හා සතර අනුදිසාවන් වැඳ) දෙවියන් අභිමුඛයෙහි දිව්‍ය රථයට නැංගේය.” 
9. (දෙවෙනි) සක්ක නමස්සන සූත්‍රය. 
1. මා විසින් මෙසේ අසනලදී. එක් කලෙක භාග්‍යවතුන් වහන්සේ සැවැත් නුවර සමීපයෙහිවූ අනේපිඬු සිටාණන් විසින් කරවන ලද ජේතවනාරාමයෙහි වැඩ වසන සේක. 
එකල්හි වනාහි භාග්‍යවතුන් වහන්සේ “මහණෙනි”යි භික්ෂුන් ඇමතූසේක. “ස්වාමීනි”යි කියා ඒ භික්ෂූහු භාග්‍යවතුන් වහන්සේට උත්තර දුන්හ. 
2. භාග්‍යවතුන් වහන්සේ මෙසේ වදාළසේක. “මහණෙනි, පෙරවූ දෙයක් කියමි. ශක්‍ර දේවේන්ද්‍රතෙම වරක් මාතලී රථාචාර්‍ය්‍යයාට (මෙසේ) කීය. ‘යහලු මාතලිය, (අසුන්) දහසින් යුත් ආජන්‍ය රථය යොදවාත උයන් සිරි දකිනු පිණිස උයනට යමු.’ 

3. “මාතලි රථාචාර්‍ය්‍යයා ‘යහපති, ස්වාමීනි’යි ශක්‍ර දේවේන්ද්‍රයාට උත්තර දී සහශ්‍රයුක්ත ආජන්‍ය රථය යොදා ශක්‍ර දේවේන්ද්‍රයාට ‘නිදුකාණෙනි, ඔබවහන්සේගේ සහශ්‍රයුක්ත ආජන්‍ය රථය යොදන ලද්දේය. සුදුසු දේට කල් දනුව’යි සැල කෙළේය. 
4. “මහණෙනි, ඉක්බිති සක්දෙවිඳු වෛජ්‍යයන්ත ප්‍රාසාදයෙන් බැස ඇඳිලි බැඳ භාග්‍යවතුන් නැමදීය. මහණෙනි, මාතලී රථාචාර්‍ය්‍යතෙම එවිට ශක්‍රදේවේන්ද්‍රයාට ගාථායෙන් (මෙසේ) කීය. 
“වාසවනම්වූ සක්දෙවිඳුනි, දෙවියෝද මිනිස්සුද යම් හේතුවකින් ඔබට වඳනාහුද, සක්දෙව් රජාණනි, යම් කෙනෙකුන්ට ඔබ වඳනෙහිද, ඒ සත්ත්ව තෙම කවරෙක් නම් වෙයිද? 
5. “ශක්‍රතෙම මෙසේ කීය. මාතලිය, දෙවියන් සහිතවූ මේ ලෝකයෙහි යම් සම්‍යක් සම්බුදු කෙනෙක් වෙත්ද, අතිශ්‍රෙෂ්ඨවූ ඒ ශාස්තෲන්වහන්සේ මම වඳිමි. 
“යම් කෙනෙකුන්ගේ රාගයත් ද්වෙෂයත් මෝහයත් දුරුවූයේද, ක්ෂයකරණ ලද ආශ්‍රවයන් ඇත්තාහුද පිදීමට සුදුසු වෙත්ද, මාතලිය, මම ඒ (රහතුන්) වඳිමි. 
“මාතලිය, යම් කෙනෙක් රාගද්වෙෂයෙන් දුරු කිරීමෙන්, අවිද්‍යාව ඉක්මවීමෙන් නිවන්මගට පිළිපන්නාහු සසර නැසීමෙහි ඇලුනාහු, අප්‍රමාදවූවාහු පිළිවෙලින් හික්මෙත්ද, ඔවුන් වඳිමි. 
6. “(මාතලි මෙසේ කීය.) සක්දෙවිඳුනි, යමෙකුන්ට නුඹවහන්සේ වඳින්නෙහිද, (ඔවුහු) ලෙව්හි ශ්‍රෙෂ්ඨයෝම වෙති. වාසවයෙනි, (නුඹවහන්සේ) යම් කෙනෙකුන් වඳනෙහිද, මමත් ඔවුන් වඳිමි.” 

7. “මේ වචනය කියා මඝ යන නම් ඇති, දෙවියන්ට රජවූ, සුජා නම් අසුරදුවගේ සැමිවූ, ශක්‍ර දේවේන්ද්‍රතෙමේ සියලු දිසාවන් වැඳ දෙවියන් අභිමුඛයෙහි රථයට නැංගේයි.” 
10. (තුන්වෙනි) සක්ක නමස්සන සූත්‍රය: 
1. මා විසින් මෙසේ අසනලදී. එක් කලෙක භාග්‍යවතුන්වහන්සේ සැවැත්නුවර සමීපයෙහි අනේපිඬු සිටාණන් විසින් කරවන ලද ජේතවනාරාමයෙහි වැඩ වසන සේක. 
2. එකල්හි වනාහි බුදුහු ‘මහණෙනි’යි භික්ෂූන්ට කථාකළසේක. ‘ස්වාමීනි’යි ඒ භික්ෂුහු භාග්‍යවතුන් වහන්සේට උත්තර දුන්හ. 
3. භාග්‍යවතුන්වහන්සේ මෙසේ වදාළසේක. “මහණෙනි, පෙරවූ දෙයක් කියමි. ශක්‍රදේවේන්ද්‍රතෙම වරක් මාතලි රථාචාර්‍ය්‍යයාට (මෙසේ) කීය. ‘යහලු මාතලිය, සහශ්‍රයුක්ත ආජන්‍ය රථය යොදව, උයන්සිරි දකිනු පිණිස උයනට යමු.’ 
4. “මහණෙනි, ඉක්බිති මාතලි රථාචාර්‍ය්‍ය තෙම ‘යහපති, ස්වාමීනි’යි ශක්‍ර දේවේන්ද්‍රයාට උත්තර දී සහශ්‍රයුක්ත ආජන්‍ය 
රථය යොදා ශක්‍රදේවේන්ද්‍රයාට ‘නිදුකාණනි, ඔබවහන්සේගේ ආජන්‍ය රථය යොදන ලද්දේය. සුදුසු දේට කල් දනුව’යි කීවේය. 
5. “මහණෙනි, ඉක්බිති සක්දෙවිඳු තෙම වෛජ්‍යයන්ත ප්‍රාසාදයෙන් බසින්නේ ඇඳිලි බැඳ භික්ෂු සංඝයා වඳී. මහණෙනි, එවිට මාතලි රථාචාර්‍ය්‍ය තෙම ශක්‍රදේවේන්ද්‍රයාට ගාථාවලින් (මෙසේ) කීය: 
6. “කුණු සිරුරින් වැතිර සයනය කරන්නාවූ මේ මනුෂ්‍යයෝ වනාහි ඔබවහන්සේ වඳනාහ. මොවුහු මව්කුස නමැති කුණපයෙහි ගිලුනාහ. බඩගින්න හා පිපාසයෙන් මඩනා ලද්දාහ. 

“වාසවය, ගිහිගෙයින් වෙන්ව වසන්නාවූ පැවිද්දන්ගේ කිනම් හැසිරීමක් ප්‍රිය කෙරෙහිද? කිව මැනව. අපි ඔබගේ ඒ තෙපුල අසමු.’ 
7. “මාතලිය, ගෘහවාසරහිතවූ ඔවුන්ගේ මේ ගුණය මම ප්‍රිය කෙරෙමි. (කුමක්ද?) ඔවුහු යම් ගමකින් බැහැර යෙද්ද, එකල්හි සියලු ඇල්මෙන් තොරව යෙත්. 
“(උන්වහන්සේ සතු කිසිවක්) ඇතුළුගෙහි නොතබත්, කළයෙහිදු නොබහත්, සැළියෙහිදු නොතබත්. අනුන් නිමවූ බත පිඬු සිඟීම් වශයෙන් සොයන්නෝ වෙත්. යහපත් ව්‍රත (පැවතුම්) ඇත්තාහු එයින් යැපෙත්. 
“උන්වහන්සේ යහපත්ලෙස කියන කථා ඇතියහ, ධෛර්‍ය්‍ය සම්පන්නයහ, නිශ්ශබ්ද වූවාහුය, සමවූ හැසුරුම් ඇත්තාහුය. මාතලිය, දෙවියෝ අසුරයන් හා විරුද්ධයහ. (එමෙන්) බොහෝ මනුෂ්‍යයෝද (එකිනෙකා හා විරුද්ධයහ.) 
“ ‘විරුද්ධයන් කෙරෙහි මොව්හු අවිරුද්ධයහ. ගත් දඬු ඇතියන් කෙරෙහි නිවුනාහ. ගැනීම් සහිත සත්ත්වයන් අතුරෙන් මොවුහු (ගැනීම් නැත්තෝය.) මාතලිය, මම උන්වහන්සේ වඳිමි.” 
8. “(මාතලී මෙසේ කීය: ‘සක්දෙවිඳුනි, යමෙකුන්ට නුඹවහන්සේ වඳිනෙහිද, ලෙව්හි ශ්‍රෙෂ්ඨයෝ ඔවුහුම වෙති. වාසවය, ඔබවහන්සේ යමෙකුන් වඳනෙහිද, මමත් ඔවුන් වඳිමි.’ 
9. “මේ වචනය කියා රජවූ, සුජානම් අසුරදුවගේ සැමිවූ, මඝ (ශක්‍රදේවේන්ද්‍ර තෙමේ) සියලු දිසාවන් වැඳ දෙවියන් අභිමුඛයෙහි රථයට නැංගේයි.” 
දෙවෙනි වර්ගයයි. 

3. තුන්වන වග 
(සක්ක පඤ්චකය.) 
1. ඣත්වා සූත්‍රය: 
1. මා විසින් මෙසේ අසනලදී. එක් කලෙක භාග්‍යවතුන්වහන්සේ සැවැත්නුවර සමීපයෙහිවූ අනේපිඬු සිටාණන් විසින් කරවනලද ජේතවනාරාමයෙහි වැඩවසන සේක. 
2. ඉක්බිති ශක්‍ර දේවේන්ද්‍රතෙම භාග්‍යවතුන් වහන්සේ යම් තැනෙකද එතැනට පැමිණියේය. පැමිණ, භාග්‍යවතුන් වහන්සේ වැඳ එකත් පසෙක සිටියේය. 
3. එකත්පස්ව සිටි ශක්‍ර දේවේන්ද්‍රතෙම භාග්‍යවතුන් වහන්සේට ගාථාවෙන් මෙසේ කීය: 
“ගෞතමයන් වහන්ස, (සත්ත්වතෙම) කුමක් නසා සුවසේ නිදාගනීද? කුමක් නසා ශෝක නොකෙරේද? කිනම් එකම ධර්මයක්හුගේ විනාශය රුචිකරන සේක්ද?” 
4. (භාග්‍යවතුන් වහන්සේ මෙසේ වදාළ සේක.) “ වාසවය, ක්‍රෝධය නසා (සත්ත්වතෙම) සුවසේ නිදාගැනීම කෙරේ, ක්‍රෝධය නසා ශෝක නොකෙරේ. විෂ මුල් ඇති, (ක්‍රෝධ කරනවිට සතුටු ඇති බැවින්) මිහිරි කරටිය ඇති, ක්‍රෝධය නැසීම ආර්‍ය්‍යයෝ ප්‍රශංසා කරත්. යම් හේතුවකින් ඒ ක්‍රෝධය නසා ශෝක නොකෙරේද (එහෙයිනි).” 
2. දුඛණ්ණිය සූත්‍රය. 
1. මා විසින් මෙසේ අසනලදී. එක් කලෙක භාග්‍යවතුන් වහන්සේ සැවැත්නුවර අසළවූ අනේපිඬු සිටාණන් විසින් කරවනලද ජේතවනාරාමයෙහි වැඩවසන සේක. 
1. එකල්හි භාග්‍යවතුන් වහන්සේ, ‘මහණෙනි’යි භික්ෂූන්ට කථාකළ සේක. ‘ස්වාමීනි’යි කියා ඒ භික්ෂූහු භාග්‍යවතුන් වහන්සේට උත්තර දුන්හ. 

2. (භාග්‍යවතුන් වහන්සේ මෙසේ වදාළසේක:) “මහණෙනි, පෙරවූ දෙයක් කියමි. දුර්වර්ණවූ, මිටිවූ, එක්තරා යකෙක් ශක්‍ර දේවේන්ද්‍රයාගේ අස්නෙහි හුන්නේ විය. 
3. “මහණෙනි, එකල්හි වනාහි තව්තිසාවැසි දෙවියෝ ‘බලව, ඒකාන්තයෙන් ආශ්චර්‍ය්‍යයෙකි, බලව, ඒකාන්තයෙන් අද්භූතයෙකි. මේ දුර්වර්ණවූ, මිටිවූ යක්ෂයා ශක්‍ර දේවේන්ද්‍රයාගේ අස්නෙහි හුන්නේය’යි ඔහු තුච්ඡකොට සිතත්, පිළිකුල් කොට කියත්, ඒ ඒ තැන ඒ ගැන කථාබස් කෙරෙත්, මහණෙනි, තව්තිසාවැසි දෙවියෝ ඔහු යම් පමණ ළාමක කොට සිතත්ද, කියත්ද, ඒ ඒ ගැන කතාබස් කෙරෙත්ද. එපමණටම ඒ යක්ෂයා රූපයෙන් වඩාත් බබළයි, වඩාත් දැකුම්කළු වෙයි, ප්‍රසන්නසේ පෙනෙයි. 
4. “මහණෙනි, ඉක්බිති තව්තිසාවැසි දෙවියෝ ශක්‍රදේවේන්ද්‍රයා යම්තැනෙකද එතැනට පැමිණියාහුය. පැමිණ ශක්‍ර දේවේන්ද්‍රයාට මෙසේ කීහ: ‘නිදුකාණනි, මෙහි දුර්වර්ණවූ මිටිවූ යකෙක් ඔබවහන්සේගේ අස්නෙහි හුන්නේය. නිදුකාණනි, එකල්හි වනාහි තව්තිසාවැසි දෙවියෝ ‘බලව, ඒකාන්තයෙන් පුදුමයෙකි, බලව, ඒකාන්තයෙන් අද්භූතයෙකි. දුර්වර්ණවූ, මිටිවූ මේ යක්තෙම ශක්‍රදේවේන්ද්‍රයාගේ අස්නෙහි හුන්නේය’යි ඒ තුච්ඡකොට සිතත්, පිළිකුල්කොට කියත්, ඒ ඒ තැන ඒ ගැන කථාබස් කෙරෙත්, නිදුකාණනි, තව්තිසා වැසි දෙවියෝ ඒ යම් පමණ තුච්ජ කොට සිතත්ද, පිළිකුල්කොට සිතත්ද, ඒ ඒ තැන ඒ ගැන කතාබස් කෙරෙත්ද, එපමණටම ඒ යක්තෙම රූපයෙන් වඩාත් බබළයි, වඩාත් දැකුම්කළු වෙයි. ප්‍රසන්නසේ පෙනෙයි. නිදුකාණනි, ඒ යක්ෂතෙම වනාහි ක්‍රෝධය නිසා යැපෙන්නක් වන්නේය. 
5. “මහණෙනි, ඉක්බිතිව ශක්‍රදේවේන්ද්‍රතෙම ඒ ක්‍රෝධය නිසා යැපෙන යක්ෂයා යම් තැනකද එතැනට පැමිණියේය. පැමිණ, උතුරුසළුව එකාංශකොට දකුණු දණමඬල පොළොවෙහි ගසා ඒ ක්‍රොධය නිසා යැපෙන යක්ෂයා වෙත ඇඳිලි බැඳ නමස්කාරකොට ‘නිදුකාණනි, මම ශක්‍ර දේවේන්ද්‍ර වෙමි. නිදුකාණනි, මම ශක්‍රදේවේන්ද්‍ර වෙමි’යි තුන්වරක් නම් ප්‍රකාශ කෙළේය. 

6. ‘මහණෙනි, ශක්‍ර දේවේන්ද්‍රතෙම යම්තාක් නම ප්‍රකාශකරයිද ඒ තාක්ම ඒ යක්තෙම වඩා දුර්වර්ණද වඩා මිටිද විය. වඩාත් අවලක්ෂණද එමෙන්ම වඩාත් මිටිදවී, එහිම අතුරුදහන් වීය. 
7. “මහණෙනි, ඉක්බිති ශක්‍ර දේවේන්ද්‍රතෙම ස්වකීය අස්නෙහි හිඳ තව්තිසා වැසි දෙවියන් සනසන්නේ ඒ වේලායෙහි මේ ගාථාවන් කීය: 
‘මම වනාහි නොපෙළුනු සිත් ඇත්තේ වෙමි. ක්‍රෝධ නමැති දියසුළියෙන් පහසුවෙන් ගෙනයා නොහෙමි. මම බොහෝ වේලාවකින් නොකිපෙමි. ක්‍රෝධයතෙම මා කෙරෙහි නොපිහිටයි. මම (කිපී කලද) රළු බස් නොකියමි. දහම් බස්ද පවසමි. ආත්මාර්ථය මොනවට දක්නා මම තමහට අතිශයින් නිගාකරමි.” 
3. මායා සූත්‍රය. 
1. මා විසින් මෙසේ අසන ලදී. එක් කලෙක භාග්‍යවතුන් වහන්සේ සැවැත්නුවර අසළවූ අනේපිඬු සිටාණන් විසින් කරවනලද ජේතවනාරාමයෙහි වැඩවසන සේක. 
2. ඉක්බිති ශක්‍ර දේවේන්ද්‍රතෙම භාග්‍යවතුන් වහන්සේ යම් තැනෙකද එතැනට පැමිණියේය. පැමිණ භාග්‍යවතුන් වහන්සේ වැඳ එකත්පසෙක සිටියේය. 
(භාග්‍යවතුන් වහන්සේ මෙය වදාළසේක:) “මහණෙනි, පෙර වූවක් කියමි. වේපචිත්ති අසුරේන්ද්‍රතෙම ලෙඩවූයේ, දුකට පත්වූයේ, දැඩි ගිලන්වූයේ වීය. 
3 “මහණෙනි, ඉක්බිති ශක්‍ර දේවේන්ද්‍රතෙම සුවදුක් විමසීම පිණිස වේපචිත්ති අසුරේන්ද්‍රයා වෙත ගියේය. 

4. “මහණෙනි, වේපචිත්ති අසුරේන්ද්‍රතෙම ශක්‍ර දේවේන්ද්‍රයා තමා වෙතට එනබව දුරදීම දුටුවේය. දැක ශක්‍ර දේවේන්ද්‍රයාට ‘දේවේන්ද්‍රය, මට වෙදකම් කරව’යි කීය. 
5. “වේපචිත්තිය, මට සම්බරී මායාව උගන්ව’යි (ශක්‍රයා කීය). 
6. “නිදුකාණනි, මම යම්තාක් අසුරයන්ගෙන් නොඅසම්ද ඒතාක් මම තට (ඒ මායාව) නොකියමි’යි (වේපචිත්ති කීය). 
7. “මහණෙනි, ඉක්බිති වනාහි වේපචිත්ති අසුරේන්ද්‍ර තෙම ‘පින්වතුනි, මම ශක්‍ර දේවේන්ද්‍රයාට සම්බරී මායාව කියමි’ දැයි අසුරයන්ගෙන් ඇසීය. 
8. “නිදුකාණනි, නුඹ ශක්‍ර දේවේන්ද්‍රයාට සම්බරී මායාව නොකියව’යි (අසුරයෝ කීහ). 
9. “මහණෙනි, ඉක්බිති වනාහි වේපචිත්ති අසුරේන්ද්‍ර තෙම ශක්‍ර දේවේන්ද්‍රයාට ගාථායෙන් (මෙසේ) කීය: 
“මඝ නම් ශක්‍රයෙනි, සුජම්පතියෙනි, දේවේන්ද්‍රයෙනි, මායාකාර ජන තෙම සම්බර නම් අසුරිඳු මෙන් අවුරුදු සියයක් පැසෙන්නාවූ දරුණු නිරයට පැමිණේ.” 
4. අච්චය (නොහොත් අකෝධන) සූත්‍රය. 
1. මා විසින් මෙසේ අසනලදී. එක් කලෙක භාග්‍යවතුන්වහන්සේ සැවැත්නුවර සමීපයෙහිවූ අනේපිඬු සිටාණන් විසින් කරවනලද ජේතවනාරාමයෙහි වැඩවසනසේක. 
2. එකල වනාහි භික්ෂුන් දෙදෙනෙක් කලහ කළහ. එහි එක් භික්ෂුවක් නුසුදුසු වචන ඔහු පිළිබඳ කීයේය. ඉක්බිති ඒ භික්ෂු තෙමේ අනික් භික්ෂුව සමීපයෙහි වරද වරද වශයෙන් පෙන්වයි. ඒ භික්ෂුව (ඒ වරද කීම) නොපිළිගනී. 
3. ඉක්බිති බොහෝ භික්ෂූහු භාග්‍යවතුන් වහන්සේ යම් තැනෙකද එතැනට පැමිණියෝය. පැමිණ භාග්‍යවතුන් වහන්සේ වැඳ එකත්පසෙක හුන්හ. එකත්පස්ව උන් ඒ භික්ෂූහු භාග්‍යවතුන්වහන්සේට මේ කාරණය කීහ: “ස්වාමීනි, මෙහි භික්ෂූන් දෙදෙනෙක් කලහ කළහ. එහි එක් භික්ෂුවක් නුසුදුසු වචන ඔහු පිළිබඳ කීයේය. ස්වාමීනි, ඉක්බිති ඒ භික්ෂුතෙමේ අනික් භික්ෂුව සමීපයෙහි වරද වරද වශයෙන් කීය. ඒ භික්ෂුතෙමේ ඒ නොපිළිගනී’යි (කීහ.) 

4. ‘මහණෙනි, මේ බාලයෝ දෙදෙනෙකි. යමෙක් වරද වරද වශයෙන් නොදකීද, යමෙක් වරද කියන්නහු සුදුස්සේ නොපිළිගනීද, මහණෙනි, මේ දෙදෙන බාලයෝ වෙත්. 
5. මහණෙනි, මේ දෙදෙනෙක් පණ්ඩිතයෝ වෙති. යමෙක් වරද වරද වශයෙන් දකීද, යමෙක් වරද කීවිට ඒ සුදුස්සෝ පිළිගනීද, මහණෙනි, මේ දෙදෙන පණ්ඩිතයෝ වෙති. 
6. “මහණෙනි, පෙර වූවක් කියමි. ශක්‍රදේවේන්ද්‍රතෙමේ සුද්ධර්මාසභායේ තව්තිසා වැසි දෙවියන් සතුටු කරන්නේ ඒ වේලායෙහි මේ ගාථාව කීය. 
“ක්‍රෝධය තොපගේ යටතට පැමිණේවා, මිතුරන් කෙරෙහිතොපගේ කළකිරීමෙක් නොවේවා. නොගැරහිය යුතු පුද්ගලයාට නොගරහව්, කේළාම් නොකියව්, තවද ක්‍රෝධයතෙම පර්වතයක් මෙන් පවිටු (ළාමක) ජනයා හාත්පසින් මැඩලයි. 
5. අක්කොධ (හෙවත් අවිහිංසා) සූත්‍රය. 
1. මා විසින් මෙසේ අසනලදී. එක් කලෙක භාග්‍යවතුන් වහන්සේ සැවැත් නුවර සමීපයෙහිවූ අනේපිඬු සිටාණන් විසින් කරවනලද ජේතවනාරාමයෙහි වැඩවසන සේක. 
2. ඉක්බිති ශක්‍රදේවේන්ද්‍රතෙම භාග්‍යවතුන් වහන්සේ යම් තැනෙකද එතැනට පැමිණියේය. පැමිණ භාග්‍යවතුන් වහන්සේ වැඳ එකත්පසෙක සිටියේය. 

3. (එවිට භාග්‍යවතුන්වහන්සේ මෙසේ වදාළසේක.) මහණෙනි, පෙරවූ දැයෙක් කියමි. ශක්‍රදේවේන්ද්‍රතෙම සුධර්මා සභායෙහි තව්තිසා වැසි දෙවියන් සතුටුකරන්නේ ඒ වේලායෙහි මේ ගාථාව කීය. 
“ක්‍රෝධය තෙම තොප නොමඩීවා. කිපෙන්නන් කෙරෙහි ක්‍රෝධ නොකිරීම හා අවිහිංසාව ආර්‍ය්‍යයන් කෙරෙහි හැම කල්හි පවතී. තවද ක්‍රොධය තෙම පර්වතයක් මෙන් පාපී ජනයා සම්පූර්ණයෙන් මඩී.” 
සක්කපඤ්චකයයි. 
එකොළොස්වෙනි සංයුත්තය නිමියේය. 


