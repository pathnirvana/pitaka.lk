1. සගාථ වර්ගය. 
1. සමාධි සූත්‍රය. 
1. මා විසින් මෙසේ අසන ලදී. එක් කලෙක්හි භාග්‍යවතුන් වහන්සේ සැවැත් නුවර සමීපයෙහිවූ අනේපිඬු සිටාණන් විසින් කරවන ලද ජේතවනාරාමයෙහි වාසය කරණසේක. එහිදී භාග්‍යවතුන් වහන්සේ ‘මහණෙනි’යි කියා භික්ෂූන් ඇමතූසේක. ‘ස්වාමීනි’යි කියා භික්ෂූහු භාග්‍යවතුන් වහන්සේට උත්තර දුන්හ. (එවිට) භාග්‍යවතුන් වහන්සේ මෙය වදාළ සේක. 
2. “මහණෙනි, මේ වේදනා තුනකි. ඒ කවර තුනක්ද යත්, සැප වේදනාය, දුක් වේදනාය, සැපද නොවූ දුකද නොවූ වේදනාය. මහණෙනි, මොව්හු ත්‍රිවිධ වේදනාවෝය. 
(1) එකඟවූ සිත් ඇති සම්‍යක් ප්‍රඥාවෙන් යුත්, සිහි ඇති බුද්ධ ශ්‍රාවකතෙම වේදනාවද වේදනාවන්ගේ හේතුවද දනියි. 
(2) යම් තැනෙක්හි මේ වේදනාවෝ නිරුද්ධවෙත්ද (වේදනාවන්) ක්ෂය කිරීමට පැමිණෙන මාර්ගය දනියිද මහණතෙම වේදනාවන්ගේ ක්ෂයවීමෙන් තෘෂ්ණාව නැතිකොට ක්ලෙශ පරිනිර්වාණයෙන් පිරිනිවෙන්නේය.” 
2. සුඛ සූත්‍රය. 
1. (මේ සූත්‍රයද මේ වර්ගයේ පළමුවෙනි සූත්‍රය මෙන් ජේතවනාරාමයේදී දේශනා කරන ලදී.) 
2. මහණෙනි, මේ වේදනා තුනකි. ඒ කවර තුනක්ද? සැප වේදනාය, දුක් වේදනාය, සැපත් නොවූ දුකත් නොවූ වේදනාය, මහණෙනි, මේ වනාහි ත්‍රිවිධ වේදනාවෝය. 
(1) සැපවූ හෝ ඉදින් දුක්වූ හෝ සැප නොවූ හෝ දුක් නොවූ හෝ තමා තුළද පිටත්හිද යම්කිසි විඳීමක් ඇද්ද, 

(2) නැතිවන බිඳෙන ස්වභාව ඇති එය දුකයයි දැක නුවණින් ස්පර්ශකොට බලන්නේ මෙසේ ඒ වේදනාවන්හි නොඇලෙන්නේය.” 
3. පහාන සූත්‍රය. 
1. (මේ සූත්‍රයද මේ වර්ගයේ පළමුවෙනි සූත්‍රය මෙන් ජේතවනාරාමයේදී දේශනා කරන ලදී.) 
2. “මහණෙනි, මේ වේදනා තුනකි. ඒ කවර තුනක්ද? සැප වේදනාය, දුක් වේදනාය, සැපත් නොවූ දුකත් නොවූ වේදනාය යන තුනයි. මහණෙනි, සැප වේදනාවෙහි රාගානුසය පහකටයුතුය. දුක්ඛ වේදනාවෙහි පටිඝානුසය පහකටයුතුය. සැපත් නොවූ දුකත් නොවූ වේදනාවෙහි අවිද්‍යානුසය පහකටයුතුය. මහණෙනි, යම්තැනෙක පටන් භික්ෂුවගේ සැප වේදනාවෙහි රාගානුසය ප්‍රහීණවූයේ වේද, දුක් වේදනාවෙහි පටිඝානුසය ප්‍රහීණවූයේ වේද, දුකද නැති සැපද නැති වේදනාවෙහි අවිජ්ජානුසය ප්‍රහීණවූයේ වේද, මහණෙනි, ඒ භික්ෂුව පහකළ රාගානුසය ඇත්තේයයිද, තෘෂ්ණාව සිංඳේය. (සංයොජනය ලිහා දැම්මේය.) මනාකොට මානය දැක ප්‍රහීණ කිරීමෙන් දුක් කෙළවර කෙළේයයි කියනු ලැබේ. 
1. වේදනාව සම්‍යක් ප්‍රඥාවෙන් නොදන්නාවූ, නිවන නොදක්නා සුළු සැප විඳින්නාහට ඒ රාගානුශයවේ. 
2. වේදනාව සම්‍යක් ප්‍රඥාවෙන් නොදන්නාවූ, නිවන නොදක්නා සුළු දුක විඳින්නාහට පටිඝානුසයවේ. 
3. මහත් ප්‍රඥා ඇති බුදුරජාණන් වහන්සේ විසින් දෙසන ලද ශාන්තවූ උපෙක්ෂා වේදනාවක් වේද, ඊට හෝ සතුටුවෙත්ද, හෙතෙම දුකින් නොමිදේ. 
4. යම් කලක පටන් කෙලෙස් තවන මහණතෙමේ සම්‍යක් ප්‍රඥාව අත් නොහරීද, එතැන් සිට ඒ පණ්ඩිත තෙම සියලු වේදනාවන් මනාසේ දනී. 

5. හෙතෙම වේදනාවන් සම්‍යක් ප්‍රඥාවෙන් දැන මෙලොව ආශ්‍රව රහිතවූයේ, ධර්මස්ථවූයේ වේදයන්හි පරතෙරට ගියේ කරජකායයාගේ බිඳීමෙන් රාග ඇත්තෙක, දොෂ ඇත්තෙක, මොහ ඇත්තෙක යන සංඛ්‍යාවට නොපැමිණෙයි. 
4. පාතාල සූත්‍රය. 
(මේ සූත්‍රයද මේ වර්ගයේ පළමුවෙනි සූත්‍රය මෙන් ජේතවනාරාමයේදී දේශනා කරන ලදී) 
2. “මහණෙනි, අශ්‍රැතවත් පෘථග්ජන තෙම මහා සමුද්‍රයෙහි පාතාලයක් (පතුලක් නැති තැනක්) ඇතැයි මෙබඳු වචනයක් කියයි. මහණෙනි, අශ්‍රැතවත් පෘථග්ජනතෙම ඒ නැති අවිද්‍යමාන වූවක් ගැන මහා සමුද්‍රයෙහි පාතාලයක් ඇතැයි මෙබඳු වචනයක් කියයි. මහණෙනි, යම් මේ පාතාල යන වචනයක් වේද, එය ශාරීරික දුක්ඛ වේදනාවන්ට නමකි. මහණෙනි, අශ්‍රැතවත් පෘථග්ජනතෙම ශාරීරික දුක්ඛ වේදනාවෙන් ස්පර්ශවන ලද්දේ ශොක කරයි. ක්ලාන්ත වෙයි. විලාප කියයි. පපුවට ගසමින් අඬයි. මුළාවට පැමිණෙයි. මහණෙනි, අශ්‍රැතවත් පෘථග්ජනතෙම පාතාලයෙන් නොනැගිට්ටේය. පිහිටීමකට නොපැමිණියේය. 
3. “මහණෙනි, ශ්‍රැතවත් ආර්‍ය්‍ය ශ්‍රාවකතෙම ශාරීරික දුක්ඛ වේදනාවෙන් ස්පර්ශවූයේ ශොක නොකරයි. ක්ලාන්ත නොවෙයි. විලාප නොකියයි. පපුවට ගසමින් නොහඬයි. මුළාවට නොපැමිණෙයි. මහණෙනි, මේ ශ්‍රැතවත් ආර්‍ය්‍යශ්‍රාවක තෙම පාතාලයෙන් නැගිට්ටේය. පිහිටීමකට පැමිණියේය. 
1. යමෙක් තෙම යමකින් ස්පර්ශ කරන ලද්දේ වෙවුලාද, ශාරීරිකවූ, ප්‍රාණය පැහැර ගන්නාවූ, උපන් මේ දුක්ඛ වේදනාවන් නො ඉවසයිද, 
2. වීර්‍ය්‍ය මදවූ දුර්වලවූ හෙතෙම හඬයි, විලාප කියයි, හෙතෙම පාතාලයෙන් නොනැගිට්ටේය. තවද පතුලටද නොපැමිණියේය. 

3. යමෙක් තෙම යමකින් ස්පර්ශ කරණ ලද්දේ නොවෙවුලාද, ශාරීරිකවූ ප්‍රාණය පැහැර ගන්නාවූ උපන් දුක්ඛ වේදනාවන් ඉවසාද හෙතෙම ඒකාන්තයෙන් පාතාලයෙන් නැගිට්ටේය. පතුලටද පැමිණියේය.” 
5. දට්ඨබ්බ සූත්‍රය. 
1. (මේ සූත්‍රයද මේ වර්ගයේ පළමුවෙනි සූත්‍රය මෙන් ජේතවනාරාමයේදී දේශනා කරනලදී.) 
2. “මහණෙනි, මේ වේදනා තුනෙකි. කවර තුනක්දයත්, සැප වේදනාවය, දුක් වේදනාවය, දුකද නුවූ සැපද නොවූ වෙදනාවය යන තුනයි. මහණෙනි, සැප වේදනාව දුක් වශයෙන් දතයුතුය. දුක් වේදනාව හුලක් වශයෙන් දතයුතුය. උපෙක්ෂා වේදනාව අනිත්‍ය වශයෙන් දතයුතුයි. මහණෙනි, යම් තැනක පටන් භික්ෂුව විසින් සැප වේදනාව දුක් වශයෙන් දක්නා ලද්දේවේද, දුක් වේදනාව හුලක් වශයෙන් දක්නා ලද්දේ වේද, උපෙක්ෂා වේදනාව අනිත්‍ය වශයෙන් දක්නා ලද්දේ වේද, මහණෙනි, මේ මහණතෙම යහපත් සේ දුටුයේ තෘෂ්ණාව සින්දේය. සංයෝජනය බහා දැම්මේය. මනාකොට මානයාගේ ප්‍රහාණයෙන් දුක් කෙළවර කෙළේය.” 
1. යමෙක් සැප දුක වශයෙන් දුටුයේද, දුක හුලක් වශයෙන් දුටුයේද, ශාන්තවූ උපෙක්ෂාව අනිත්‍ය වශයෙන් දුටුයේද, 
2. ඒකාන්තයෙන් ඒ යහපත් සේ පෙනෙන භික්ෂු තෙම වේදනාවන් පිරිසිඳ දනී. හෙතෙම වෙදනා පිරිසිඳ දැන මේ ආත්මයෙහි ආශ්‍රව රහිතවූයේ ධර්මයෙහි පිහිටියේ නුවණින් කෙළවරට ගියේ ශරීරයාගේ බිඳීමෙන් සත්වයා යන සංඛ්‍යාවට නොපැමිණෙයි. 

6. සල්ල සූත්‍රය. 
1. (මේ සූත්‍රයද මේ වර්ගයේ පළමුවෙනි සූත්‍රය මෙන් ජේතවනාරාමයේදී දේශනා කරනලදී.) 
2. “මහණෙනි, අශ්‍රැතවත් පෘථග්ජනතෙම සැප වේදනාවද විඳී. දුක් වේදනාවද විඳී. උපෙක්ෂා වේදනාවද විඳී. මහණෙනි ශ්‍රැතවත් ආර්‍ය්‍ය ශ්‍රාවකතෙම සැප වේදනාවද විඳී. දුක් වේදනාවද විඳී. උපෙක්ෂා වේදනාවද විඳී. මහණෙනි, අශ්‍රැතවත් පෘථග්ජනයා හා ශ්‍රැතවත් ආර්‍ය්‍ය ශ්‍රාවකයාගේ ද ඒ වේදනා විඳීමෙහි විශෙෂය කවරේද, අදහස කවරේද, වෙනස්කම කවරේද? 
“ස්වාමීනි, අපගේ ධර්මයෝ භාග්‍යවතුන් වහන්සේ මුල්කොට ඇත්තාහ. භාග්‍යවතුන් වහන්සේ පමුණුවන්නා කොට ඇත්තාහුය. භාග්‍යවතුන් වහන්සේ පිළිසරණකොට ඇත්තාහුය. ස්වාමීනි, මේ කීමේ අදහස භාග්‍යවතුන් වහන්සේ විසින් කියා දෙතොත් හොඳය. භික්ෂූහු භාග්‍යවතුන් වහන්සේගෙන් අසා මේ කීමේ අදහස දරන්නාහුය. 
“මහණෙනි, එසේවී නම් අසව්. මනාකොට මෙනෙහි කරව්. කියන්නෙමි”යි වදාළසේක. 
“එසේය. ස්වාමීනි,” කියා ඒ භික්ෂූහු වනාහි භාග්‍යවතුන් වහන්සේට උත්තර දුන්හ. භාග්‍යවතුන් වහන්සේ (එවිට) මෙය දෙශනා කළසේක. 
3. “මහණෙනි, අශ්‍රැතවත් පෘථග්ජනතෙම දුක්ඛ වේදනාවක් පැමිණිකල ශොක කරයි. ක්ලාන්ත වෙයි. විලාප කියයි. පපුවේ අත්ගසමින් හඬයි. මුළාවට පැමිණෙයි. හෙතෙම කායික දුකක්ද මානසික දුකක්ද විඳියි. මහණෙනි, යම්සේ හුලකින් අනින ලද පුරුෂයාට දෙවෙනි හුලකිනුත් අනින්නාහුද, මහණෙනි, එසේ පුරුෂතෙම උල් දෙකකින් වෙදනා විඳින්නේය. මහණෙනි, එසේම අශ්‍රැතවත් පෘථග්ජන තෙම දුක්ඛවෙදනාවක් පැමිණිකල ශොක කරයි. ක්ලාන්ත වෙයි. වැළපෙයි, පපුවේ අත් ගසමින් හඬයි මුළාවට පැමිණෙයි. හෙතෙම කායිකවූද මානසිකවූද විඳීම් දෙකක් විඳියි. ඒ දුක් වෙදනාවෙන් මඩනා ලද්දාවූ හෙතෙම ක්‍රොධ ඇත්තෙක් වෙයි. දුක් වේදනාව කරණකොටගෙන ක්‍රොධ සහිතවූ ඔහුට දුක් වේදනාවෙහි උපදනා ක්‍රොධානුසය නැවත නැවත උපදියි. දුක් වෙදනාවක් ඇතිවූ හෙතෙම කම් සැපට ආශාකරයි. ඊට හේතු කවරේද? මහණෙනි, අශ්‍රැතවත් පෘථග්ජන තෙම කම් සැප හැර දුක් වේදනාවෙන් නික්මීමක් නොදනී. කම් සැපයට ආශාකරන්නාවූ ඔහුට සැප වේදනාවෙහි උපදනා යම් රාගානුශයක් වේද, එය නැවත නැවත උපදියි. හෙතෙම ඒ වේදනාවන්ගේ හටගැනීමද නැතිවීමද ආශ්වාදයද ආදීනවයද නික්මීමද තත්වූ පරිද්දෙන් නොදනී. ඒ වේදනාවන්ගේ හටගැන්මද නැතිවීමද ආශ්වාදයද ආදීනවයද නික්මීමද තත්වූ පරිද්දෙන් නොදන්නාවූ ඔහුට උපෙක්ෂා වේදනාවෙහි හටගන්නා යම් අවිද්‍යානුශයක් වේද එය නැවත නැවත උපදියි. හෙතෙම සැප වේදනාවක් විඳීනම් කෙලෙසුන් ගෙන් යුක්තවම එය විඳියි. දුක් වේදනාවක් විඳීනම් කෙලෙසුන්ගෙන් යුක්තවම එය විඳියි. දුක්ද නුවූ, සැපද නුවූ, වේදනාවක් විඳීනම් කෙලෙසුන්ගෙන් යුක්තවම එය විඳියි. මහණෙනි, මේ අශ්‍රැතවත් පෘථග්ජනතෙමේ ජාති ජරා මරණ සොක පරිදෙව කායික දුක් මානසික දැඩිවෙහෙසවීම් වලින් යුක්ත වූයේය. දුකින් යුක්තවූයේයයි කියමි”යි වදාළසේක. 

4. මහණෙනි, ශ්‍රැතවත් ආර්‍ය්‍යශ්‍රාවකතෙම දුක් වෙදනාවක් පැමිණිකල සොක නොකරයි. ක්ලාන්ත නොවෙයි. නොවැළපෙයි. පපුවේ අත් ගසමින් නොහඬයි. මුළාවට නොපැමිණෙයි. හෙතෙම කායිකවූ එක් වේදනාවක් විඳියි. මානසික වේදනාව නොවිඳියි. මහණෙනි, යම් සේ එක් හුලකින් ඇනුම් කෑ පුරුෂයෙකු දෙවෙනි හුලකින් නො අනින්නාහුද, මහණෙනි, එසේ ඒ පුරුෂතෙම එක් හුලකින් වේදනාව විඳින්නේය. මහණෙනි, එසේම ශ්‍රැතවත් ආර්‍ය්‍ය ශ්‍රාවකතෙම දුක් වේදනාවක් පැමිණිකල ශොක නොකරයි. ක්ලාන්ත නොවෙයි. විලාප නොකියයි. පපුවේ අත් ගසමින් නොහඬයි. මුළාවට නොපැමිණෙයි. හෙතෙම කායිකවූ එකම වේදනාවක් විඳියි. මානසික වේදනාව නොවිඳියි. ඒ දුක්ඛ වේදනාව කරණකොට ක්‍රොධ ඇත්තේ නොවෙයි. දුක්ඛ වේදනාව නිසා ක්‍රොධයෙන් තොර ඔහුට දුක් වේදනාවෙහි උපදනා යම් ක්‍රොධානුශයක් වේද ඒ අනුසය නැවත නූපදියි. හෙතෙම දුක්ඛ වේදනාව පැමිණිකල කම් සැප නොකැමැති වෙයි. ඊට හේතු කවරේද, මහණෙනි, ශ්‍රැතවත් ආර්‍ය්‍යශ්‍රාවක තෙම කම් සැපෙන් වෙන්ව දුකින් නික්මීම දනී. කම් සැපට ප්‍රිය නොවන්නාවූ ඔහුට සැප වේදනාවෙහි යම් රාගානුසයක් වේද එය නැවත නැවත නූපදියි. හෙතෙම ඒ වේදනාවන්ගේ පහළවීමද, නැතිවීමද, ආශ්වාදයද, ආදීනවයද, නික්මීමද තත්වූ පරිද්දෙන් දනී. ඒ වේදනාවන්ගේ හටගැනීමද නැතිවීමද, ආශ්වාදයද, ආදීනවයද, නික්මීමද, තත්වූ පරිද්දෙන් දන්නා ඔහුට උපෙක්ෂා වේදනාවෙහි යම් අවිද්‍යානුශයක්වේද, එය නැවත නැවත නූපදියි. හෙතෙම සැප වේදනාවක් විඳීනම් එය කෙලෙසුන්ගෙන් වෙන්වම විඳියි. දුක් වේදනාවක් විඳීනම් එය කෙලෙසුන්ගෙන් වෙන්වම විඳියි. උපෙක්ෂා වේදනාවක් විඳීනම් එය කෙලෙසුන් ගෙන් වෙන්වම විඳියි. 

5. “මහණෙනි, මේ ශ්‍රැතවත් ආර්‍ය්‍යශ්‍රාවකතෙම ජාති, ජරා, මරණ, සොක, පරිදෙව, (කායික) දුක් මානසික දුක් දැඩි වෙහෙසීම්වලින් වෙන්වූයේයයි කියනු ලැබේ. දුකින් මිදුණේයයි කියමි. මහණෙනි, අශ්‍රැතවත් පෘථග්ජනයා හා ශ්‍රැතවත් ආර්‍ය්‍ය-ශ්‍රාවකයාගේ මේ වෙනසයි. මේ අදහසයි. මේ වෙන් කිරීමයි.” 
1. බහුශ්‍රැතවූ ඥානවන්තයා සැප වේදනාවද දුක් වේදනාවද නොවිඳියි. පෘථග්ජනයා හා දක්ෂවූ ඥානවන්තයාගේ මේ මඟ වෙනස්වෙයි. 
2. මෙලොවද, පරලොවද නුවණින් දක්නා තීරණය කරනලද ධර්මය ඇති බහුශ්‍රැතයාගේ සිත ඉෂ්ටාරම්මණයෝ කම්පා නොකරත්. අනිෂ්ටාරම්මණය හේතුකොටගෙන ද්වේෂයටද නොපැමිණෙයි. 
3. ඇලීම හේතුකොටගෙන හෝ කිපීම හේතුකොටගෙන හෝ ඔහුගේ අර්ථයෝ විනාශ නොවෙත් භවයාගේ පරතෙරට ගියාවූ හෙතෙම කෙලෙස් මළ රහිතවූ ශොක නොකරන්නාවූ නිර්වාණ පදය මනාව දන්නේය. 

7. ගිලඤ්ඤ සූත්‍රය. 
1. මා විසින් මෙසේ අසනලදී. එක්කලෙක භාග්‍යවතුන් වහන්සේ විශාලා මහනුවර මහාවනයෙහිවූ කූටාගාරශාලාවෙහි වාසය කරනසේක. එකල්හි භාග්‍යවතුන් වහන්සේ සවස් කාලයෙහි ඵලසමවතින් නැඟිට ගිලන්හල යම් තැනෙක්හිද එතැන්හි වැඩිසේක. වැඩ, පණවනලද අස්නෙහි වැඩහුන්සේක. වැඩහිඳ, භාග්‍යවතුන් වහන්සේ භික්ෂූන් ඇමතූසේක. “මහණෙනි, මහණතෙම සිහියෙන් යුක්තව යහපත් ප්‍රඥාවෙන් යුක්තව කාලය ගෙවන්නේය. මේ තොපට අපගේ අනුශාසනාවයි. 
2. “මහණෙනි, මහණතෙම කෙසේ සිහිඇත්තේ වේද? මහණෙනි මේ ශාසනයෙහි මහණතෙම කයෙහි කය අනුව නුවණින් බලමින් කෙලෙස් තවන වීර්‍ය්‍ය ඇතිව සම්‍යක් ප්‍රඥා ඇතිව සිහියෙන් යුක්තව සත්වලොකයෙහි ලොභ දොස දෙක දුරුකොට වාසය කෙරෙයි. වේදනාවන්හි වේදනාව අනුව නුවණින් බලමින් කෙලෙස් තවන වීර්‍ය්‍ය ඇතිව සම්‍යක් ප්‍රඥා ඇතිව සිහියෙන් යුක්තව සත්වලොකයෙහි ලොභ දොස දෙක දුරුකොට වාසය කෙරෙයි. සිතෙහි සිත අනුව නුවණින් බලමින් කෙලෙස් තවන වීර්‍ය්‍ය ඇතිව සම්‍යක් ප්‍රඥා ඇතිව සිහියෙන් යුක්තව සත්වලොකයෙහි ලොභ දොස දෙක දුරුකොට වාසය කෙරෙයි. ධර්මයන්හි ධර්මයන් අනුව බලමින් කෙලෙස් තවන වීර්‍ය්‍ය ඇතිව සම්‍යක් ප්‍රඥාවෙන් යුක්තවූ සිහියෙන් යුක්තව සත්වලොකයෙහි ලොභ දොස දෙක දුරුකොට වාසය කෙරෙයි. මහණෙනි, මහණතෙම මෙසේ වනාහි සිහි ඇත්තේ වේ. 
3. “මහණෙනි, මහණතෙම කෙසේ වනාහි යහපත් ප්‍රඥා ඇත්තේ වේද, මහණෙනි, මේ ශාසනයෙහි මහණතෙම ඉදිරියට යාමෙහිද ආපසු යාමෙහිද, නුවණින් යුක්තවූයේ වෙයි. ඉදිරිපිට බැලීමෙහිද අවට බැලීමෙහිද නුවණින් යුක්තවූයේ වෙයි. අත්පා හැකිලීමෙහිද දිගුකිරීමෙහිද නුවණින් යුක්තවූයේ වෙයි. සඟල සිවුරු පාත්‍ර සිවුරු දැරීමෙහිද නුවණින් යුක්තවූයේ වෙයි. කෑමෙහිද බීමෙහිද කඩාකෑමෙහිද රස විඳ ගැනීමෙහිද නුවණින් යුක්ත වූයේ වෙයි. වැසිකිළි කැසිකිළි කර්මයෙහිද නුවණින් යුක්ත වූයේ වෙයි. යාමෙහිද සිටීමෙහිද හිඳීමෙහිද නිදීමෙහිද නිදි දුරුකිරීමෙහිද, කථාවෙහිද තූෂ්ණිම්භාවයෙහිද නුවණින් යුක්තවූයේ වෙයි. මහණෙනි, මහණතෙම මෙසේ වනාහි යහපත් නුවණින් යුක්තවූයේ වෙයි. මහණෙනි, මහණතෙම සිහියෙන් යුක්තව මනා නුවණින් යුක්තව කාලය ගෙවන්නේය. මෙය තොපට අපගේ අනුශාසනාවයි. 

4. “මහණෙනි, මෙසේ සිහියෙන් යුක්තව නුවණින් යුක්තව අප්‍රමාදව කෙලෙස් තවන වීර්‍ය්‍යයෙන් යුක්තව නිවන කරා යැවූ සිත් ඇතිව වාසය කරන ඒ මහණහට සැප වේදනාවක් උපදීද, හෙතෙම මට මේ සැප වේදනාවක් උපන්නීය. එය වනාහි හේතුවක් ඇතිවය. හේතුවක් නැතිව නොවේ. කිනම් හේතුවකින් ඇතිවේද? මේ ශරීරය හේතුකොට ගෙන ඇතිවිය. මේ කය වනාහි අනිත්‍යය ප්‍රත්‍යයන් එක්ව කරන ලද්දේය. හේතුවෙන් උපන්නේය. අනිත්‍යවූ, ප්‍රත්‍යයන් එක්ව කරන ලද්දාවූ හේතූන් නිසා උපන්, කය නිසා උපන්, සැප වේදනාව කෙසේ නිත්‍ය වන්නේදැයි සිතයි. හෙතෙම ශරීරයෙහිද සැප වේදනාවෙහිද අනිත්‍යය අනුව බලමින් වාසය කරයි. විනාශය අනුව බලමින් වාසයකරයි. නොඇලීම අනුව බලමින් වාසය කරයි. නිරොධය අනුව බලමින් වාසය කරයි. අත්හැරීම අනුව බලමින් වාසයකරයි. ශරීරයෙහිද සැප වේදනාවෙහිද අනිත්‍යය අනුව බලමින් වාසය කරන්නාවූ, විනාශය අනුව බලමින් වාසය කරන්නාවූ, නොඇලීම අනුව බලමින් වාසය කරන්නාවූ, නිරොධය අනුව බලමින් වාසය කරන්නාවූ, අත්හැරීම අනුව බලමින් වාසය කරන්නාවූ ඔහුට කයෙහිද සැපවේදනාවෙහිද යම් රාගානුසයක් වේද එය ප්‍රහීණ වෙයි. 
5. “මහණෙනි, මෙසේ සිහියෙන් යුක්තව නුවණින් යුක්තව, අප්‍රමාදව, කෙලෙස් තවන වීර්‍ය්‍ය ඇතිව, නිවන්කරා යැවූ සිත් ඇතිව වාසය කරන්නාවූ ඔහුට දුක් වේදනාවක් උපදියිද, හෙතෙම මට මේ දුක් වේදනාවක් උපන්නීය.  ඕ වනාහි හේතුවක් නිසා ඇතිවිය. හේතුවක් නැතිව නොවේ. කිනම් හේතුවක් නිසාද, මේ ශරීරය නිසාම ඇතිවිය. මේ ශරීරය වනාහි අනිත්‍යය, ප්‍රත්‍යයන්ගෙන් කරන ලද්දේය. හේතුවක් නිසා උපන්නේය. අනිත්‍යවූ, සංඛතවූ, හේතුවක් නිසා හටගත් කය නිසා උපන් දුක්ඛ වේදනාවක් වේද, එය කෙසේ නිත්‍ය වන්නේදැයි මෙසේ දනී. හෙතෙම ශරීරයෙහිද දුක්ඛවේදනාවෙහිද අනිත්‍යය අනුව බලමින් වාසය කරයි. විනාශය අනුව බලමින් වාසය කරයි. නොඇලීම අනුව බලමින් වාසය කරයි. නිරොධය අනුව බලමින් වාසය කරයි. අත්හැරීම අනුව බලමින් වාසය කරයි. ශරීරයෙහිද දුක්වේදනාවෙහිද අනිත්‍යය අනුව බලමින් වාසය කරන්නාවූ, විනාශය අනුව බලමින් වාසය කරන්නාවූ, නොඇලීම අනුව බලමින් වාසය කරන්නාවූ, නිරොධය අනුව බලමින් වාසය කරන්නාවූ, අත්හැරීම අනුව බලමින් වාසය කරන්නාවූ ඔහුට ශරීරයෙහිද දුක්ඛ වේදනාවෙහිද යම් පටිඝානුසයක් වේද එය ප්‍රහීණ වෙයි. 

6. “මහණෙනි, සිහියෙන් යුක්තව නුවණින් යුක්තව අප්‍රමාදව කෙලෙස් තවන වීර්‍ය්‍ය ඇතිව නිවනට යැවූ සිත් ඇතිව වාසය කරණ ඒ මහණහට උපෙක්ෂා වේදනාවක් උපදීද, හෙතෙම මට මේ උපෙක්ෂා වේදනාව උපන්නීය.  ඕ වනාහි යම් හේතුවකින් ඇතිවිය. හේතුවක් නැතිව නොවේ. කුමක් හේතුකොට ගෙනද, මේ ශරීරය හේතුකොටගෙනය. මේ ශරීරය වනාහි අනිත්‍යය. ප්‍රත්‍යයෙන් සකස්කරන ලදී. හේතූන් නිසා උපන්නේය. අනිත්‍යවූ ප්‍රත්‍යයන් විසින් සකස් කරනලද හේතූන්ගෙන් හටගත් ශරීරය නිසා උපන් උපෙක්ෂා වේදනාව කෙසේ නිත්‍ය වන්නේ දැයි මෙසේ දනී. හෙතෙම ශරීරයෙහිද, උපෙක්ෂා වේදනාවෙහිද, අනිත්‍යය අනුව බලමින් වාසය කරයි. විනාශය අනුව බලමින් වාසය කරයි. නොඇලීම අනුව බලමින් වාසය කරයි. නිරොධය අනුව බලමින් වාසය කරයි. අත්හැරීම අනුව බලමින් වාසය කරයි. ශරීරයෙහිද උපෙක්ෂා වේදනාවේද අනිත්‍යය අනුව බලමින් වාසය කරන විනාශය අනුව බලමින් වාසය කරන නොඇලීම අනුව බලමින් වාසය කරන නිරුද්ධය අනුව බලමින් වාසය කරන අත්හැරීම අනුව බලමින් වාසය කරන ඔහුට ශරීරයේද උපෙක්ෂා වේදනාවෙහිද යම් අවිද්‍යානුසයක් වේද, එය ප්‍රහීණවෙයි. හෙතෙම සැප වේදනාවක් විඳීනම් එය අනිත්‍යයයි දනී. තෘෂ්ණාවෙන් බැස නොගන්නා ලද්දේයයි දනී. ප්‍රිය නොවන ලද්දේයයි දනී. දුක් වේදනාවක් විඳීනම් එය අනිත්‍යයයි දනී. තෘෂ්ණාවෙන් බැස නොගන්නා ලද්දේයයි දනී. ප්‍රිය නොවන ලද්දේයයි දනී. උපෙක්ෂා වේදනාවක් විඳීනම්  ඕතොමෝ අනිත්‍යයයි දනී. තෘෂ්ණාවෙන් බැස නොගන්නා ලද්දේයයි දනී. ප්‍රිය නොවන ලද්දේයයි දනී. හෙතෙම සැප වේදනාවක් විඳීද එය කෙලෙසුන්ගෙන් වෙන්ව විඳියි. දුක්ඛ වේදනාවක් විඳීනම් එය කෙලෙසුන්ගෙන් වෙන්ව විඳියි. උපෙක්ෂා වේදනාවක් විඳීනම් එය කෙලෙසුන්ගෙන් වෙන්ව විඳියි. හෙතෙම කය කෙළවරකොට ඇති වේදනාව විඳින්නේ කය කෙළවරකොට ඇති වේදනාව විඳිමියි දනියි. ජීවිතය කෙළවර කොට ඇති වේදනාව විඳින්නේ ජීවිතය කෙළවර කොට ඇති වේදනාව විඳිමියි දනියි. මෙහිම විඳින ප්‍රිය වන සියලු වේදනා කය බිඳීමෙන් ජීවිතය කෙළවර වීමෙන් පසු සංසිඳෙන්නාහුයයි දැනගනීයයි වදාළේය. 

7. “මහණෙනි, යම්සේ තෙලද වැටියද නිසා තෙල් පහන දැල්වෙන්නේද, ඒ තෙලෙත් වැටියෙත් කෙළවර වීමෙන් ප්‍රත්‍යය නොලැබීමෙන් නිවෙන්නේද, මහණෙනි, එසේම මහණතෙමේ කය කෙළවරකොට ඇති වේදනාව විඳින්නේ කය කෙළවරකොට ඇති වේදනාව විඳිමියි දනී. ජීවිතය කෙළවර කොට ඇති වේදනාව විඳින්නේ ජීවිතය කෙළවර කොට ඇති වේදනාව විඳිමියි දනී. මෙහිම විඳින ප්‍රියවන වේදනා කය බිඳීමෙන් ජීවිතය කෙළවරවීමෙන් සංසිඳෙන්නාහුයයි දනීයයි වදාළේය. 
8. ගිලඤ්ඤ සූත්‍රය. (2) 
1-2-3. (මෙයට මේ වර්ගයේ 7 වෙනි සූත්‍රයේ 1, 2, 3 ඡෙද යෙදිය යුතුයි.) 

4. “මහණෙනි, මෙසේ සිහියෙන් යුක්තවූ ප්‍රඥාවෙන් යුක්තවූ, අප්‍රමාදවූ, කෙලෙස් තවන වීර්‍ය්‍යයෙන් යුක්ත නිවනට යොමුකළ සිත් ඇතිව වාසය කරන්නාවූ ඒ භික්ෂුවට සැප වේදනාවක් උපදීද, හෙතෙම මට සැප වේදනාවක් උපන්නීය. එය හේතුවක් නිසා ඇතිවිය. හේතුවක් නැතිව නොවේ. කුමක් නිසාද? මේ ස්පර්ශය නිසාය. මේ ස්පර්ශය අනිත්‍යය, කර්මාදි ප්‍රත්‍යයෙන් උපන්නේය. අනිත්‍යවූ සංඛතවූ හේතුවෙන් උපන්නාවූ ස්පර්ශය නිසා උපන්නාවූ සැප වේදනාව කෙසේ නිත්‍ය වන්නේදැයි දැන ගනියි. හෙතෙම ස්පර්ශයෙහිද සැප වේදනාවෙහිද අනිත්‍යය අනුව බලමින් වාසය කරයි. විනාශය අනුව බලමින් වෙසෙයි. නොඇලීම අනුව බලමින් වෙසෙයි. නිරොධය අනුව බලමින් වෙසෙයි. වෙන්වීම අනුව බලමින් වෙසෙයි. ස්පර්ශයෙහිද සැප වේදනාවෙහිද අනිත්‍යය අනුව බලමින් වාසය කරන්නාවූ, විනාශය අනුව බලමින් වාසය කරන්නාවූ, නොඇලීම අනුව බලමින් වාසය කරන්නාවූ, නිරොධය අනුව බලමින් වාසය කරන්නාවූ වෙන්වීම අනුව බලමින් වාසය කරන්නාවූ ඔහුට ස්පර්ශයෙහිද සැප වේදනාවෙහිද යම් රාගානුශයක් වේද, එය ප්‍රහීණවේ. 
5. ‘මහණෙනි, මෙසේ සිහියෙන් යුක්තවූ යහපත් නුවණින් යුක්තවූ, අප්‍රමාදවූ, කෙලෙස් තවන වීර්‍ය්‍යයෙන් යුක්තවූ නිවනට යොමුකළ සිත් ඇතිව වාසය කරන ඒ මහණට දුක් වේදනාවක් උපදීද, හෙතෙම මට මේ දුක් වේදනාවක් උපන්නීය. ඒ වනාහි හේතුවක් නිසා ඇතිවිය. හේතුවක් නැතිව නොවේ. කුමක් නිසාද? මේ ස්පර්ශය නිසාය. මේ ස්පර්ශය වනාහි අනිත්‍යය. සංඛතය. ප්‍රත්‍යයෙන් උපන්නේය. අනිත්‍යවූ සංඛතවූ ප්‍රත්‍යයෙන් උපන්නාවූ ස්පර්ශය නිසා උපන් දුක් වේදනාව කෙසේ නිත්‍ය වන්නේදැයි දනී. හෙතෙම ස්පර්ශයෙහිද දුක් වේදනාවෙහිද අනිත්‍යය අනුව බලමින් වෙසෙයි. විනාශය අනුව බලන්නේ, නොඇලීම අනුව බලමින්, නිරොධය අනුව බලමින් වෙන්වීම අනුව බලමින් වාසය කරයි. ස්පර්ශයෙහිද දුක් වේදනාවෙහිද අනිත්‍යය අනුව බලමින් වාසය කරන්නාවූ විනාශය අනුව බලමින් වාසය කරන්නාවූ නොඇලීම අනුව බලමින් වාසය කරන්නාවූ නිරුද්ධවීම අනුව බලමින් වාසය කරන්නාවූ ඔහුට ස්පර්ශයෙහිද, දුක් වේදනාවෙහිද යම් පටිඝානුසයක් වේද එය ප්‍රහීණවෙයි. 

6. “මහණෙනි, මෙසේ සිහියෙන් යුක්තව නුවණින් යුක්තව අප්‍රමාදව කෙලෙස් තවන වීර්‍ය්‍යයෙන් යුක්තව නිවනට යොමුකළ සිත් ඇතිව වාසය කරන්නාවූ ඒ මහණහට, උපෙක්ෂා වේදනාවක් උපදීද, හෙතෙම මට මේ උපෙක්ෂා වේදනාවක් උපන්නීය. එය හේතුවක් නිසා ඇතිවිය. හේතුවක් නැතිව නොවේ. කුමක් නිසාද? මේ ස්පර්ශයන් නිසාය. මේ ස්පර්ශය අනිත්‍යය. සංඛතය. ප්‍රත්‍යයෙන් හටගත්තේය. අනිත්‍යවූ සංඛතවූ ප්‍රත්‍යයෙන් උපන්නාවූ ස්පර්ශය නිසා උපන් උපෙක්ෂා වේදනාව කෙසේ නිත්‍යවන්නේදැයි දනියි. හෙතෙම ස්පර්ශයෙහිද උපෙක්ෂා වේදනාවෙහිද අනිත්‍යය අනුව බලමින් වෙසෙයි. විනාශය අනුව බලමින් වෙසෙයි. විරාගය අනුව බලමින් වෙසෙයි. වෙන්වීම අනුව බලමින් වෙසෙයි. ස්පර්ශයෙහිද උපෙක්ෂා වේදනාවෙහිද අනිත්‍යය අනුව බලමින් වාසය කරන්නාවූ විනාශය අනුව බලමින් නොඇලීම අනුව බලමින්, නිරොධය අනුව බලමින්, වෙන්වීම අනුව බලමින් වාසය කරන්නාවූ ඔහුට ස්පර්ශයෙහිද, උපෙක්ෂා වේදනාවෙහිද යම් අවිද්‍යානුසයක් වේද, එය ප්‍රහීණ වේ. හෙතෙම සැප වේදනාවක් විඳීද, එය අනිත්‍යයයි දනී. තෘෂ්ණාවෙන් බැස නොගන්නා ලද්දීයයි දනී. සතුටු නොවන ලද්දීයයි දනී. දුක්ඛ වේදනාවක් විඳීද, එය අනිත්‍යයයි දනී. තෘෂ්ණාවෙන් බැස නොගන්නා ලද්දීයයි දනී. සතුටු නොවන ලද්දීයයි දනී. උපෙක්ෂා වේදනාවක් විඳීද, එය අනිත්‍යයයි දනී. තෘෂ්ණාවෙන් බැස නොගන්නා ලද්දීයයි දනී. සතුටු නොවන ලද්දීයයි දනී. හෙතෙම සැප වේදනාවක් විඳීද, කෙලෙසුන්ගෙන් වෙන්වම එය විඳී, දුක් වේදනාවක් විඳීද, කෙලෙසුන්ගෙන් වෙන්වම එය විඳී. උපෙක්ෂා වේදනාවක් විඳීද, කෙලෙසුන්ගෙන් වෙන්වම එය විඳියි. හෙතෙම කය කෙළවර කොට ඇති වේදනාවක් විඳින්නේ, කය කෙළවරකොට ඇති වේදනාවක් විඳිමියි දනී. ජීවිතය කෙළවර කොට ඇති වේදනාවක් විඳින්නේ, ජීවිතය කෙළවරකොට ඇති වේදනාවක් විඳිමියි දනී. මෙහිම වින්ද යුතුවූ සියලු වේදනා ශරීරය බිඳීමෙන් ජීවිතය කෙළවර වීමෙන් පසු සිහිල් වන්නාහුයයි දැනගනී. 

7. (මේ ඡෙදය මේ වර්ගයේ 7 වෙනි සූත්‍රයේ 7 වෙනි ඡෙදය මෙනි.) 
9. අනිච්ච සූත්‍රය. 
(මේ සූත්‍රයද මේ වර්ගයේ පළමුවෙනි සූත්‍රය මෙන් ජේතවනාරාමයේදී දේශනා කරන ලදී.) 
2. “මහණෙනි, අනිත්‍යවූද ප්‍රත්‍යයන් විසින් එක්වූ සකස් කරන ලද්දාවූද හේතූන් නිසා පහළවූද ක්ෂයවන ස්වභාව ඇත්තාවූද, විනාශවන ස්වභාවය ඇත්තාවූද, නොඇලිය යුතු ස්වභාවය ඇත්තාවූද, නිරුද්ධකළ යුතු ස්වභාවය ඇත්තාවූද, වේදනා තිදෙනෙකි. ඒ කවරහුද? සැප වේදනාව, දුක් වේදනාව, සැපද නොවූ දුක්ද නොවූ වේදනාව යන තුනයි. 
“මහණෙනි, මොව්හු අනිත්‍යවූද, ප්‍රත්‍යයන් විසින් සකස් කරන ලද්දාවූද, නොඇලියයුතු ස්වභාවය ඇත්තාවූද හේතූන් නිසා පහළවූද, ක්ෂයවන ස්වභාවය ඇත්තාවූද, විනාශවන ස්වභාවය ඇත්තාවූද නිරුද්ධ කළයුතු ස්වභාවය ඇත්තාවූද වේදනාවෝ වෙත්. 
10. ඵස්සමූල සූත්‍රය. 
1. (මේ සූත්‍රයද මේ වර්ගයේ දෙවෙනි සූත්‍රය මෙන් ජේතවනාරාමයේදී දේශනා කරන ලදී.) 
2. “මහණෙනි, ස්පර්ශයෙන් හටගත්තාවූ, ස්පර්ශය මුල්කොට ඇත්තාවූ, ස්පර්ශය නිදානකොට ඇත්තාවූ, ස්පර්ශය ප්‍රත්‍යයකොට ඇත්තාවූ මේ වේදනාවෝ තිදෙනෙකි. කවර තිදෙනෙක්ද යත්? සැප වේදනාය, දුක් වේදනාය සැපත් නොවූ දුකත් නොවූ වේදනාය යන මොහුයි. 

“මහණෙනි, සැප වේදනාවට හේතුවන ස්පර්ශය නිසා සැප වේදනාව උපදී. ඒ සැප වේදනාවට හේතුවන ස්පර්ශයාගේ නිරුද්ධවීමෙන් ඊට අනුරූපවූ සැප වේදනාවට හේතුවන ස්පර්ශය නිසා උපන් යම් සැප වේදනාවක් වේද එය නිරුද්ධ වෙයි, සන්සිඳෙයි. 
“මහණෙනි, දුක් වේදනාවට හේතුවන ස්පර්ශය නිසා දුක් වේදනාව උපදී. ඒ දුක් වේදනාවට හේතුවන ස්පර්ශයාගේ නිරුද්ධවීමෙන් ඊට අනුරූපවූ දුක් වේදනාවට හේතුවන ස්පර්ශය නිසා උපන් යම් දුක් වේදනාවක් වේද, එය නිරුද්ධ වෙයි, සංසිඳෙයි. 
“මහණෙනි, උපෙක්ෂා වේදනාවට හේතුවන ස්පර්ශය නිසා උපෙක්ෂා වේදනාව උපදී. ඒ උපෙක්ෂා වේදනාවට හේතුවන ස්පර්ශයාගේ නිරුද්ධවීමෙන් ඊට අනුරූපවූ උපෙක්ෂා වේදනාවට හේතුවන ස්පර්ශය නිසා උපන් යම් උපෙක්ෂා වේදනාවක්වේද, එය නිරුද්ධ වෙයි, සන්සිඳෙයි. 
“මහණෙනි, යම්සේ ලී දෙකක් ගැටීම එක්වීම හේතුකොට 
ගෙන උණුසුම හටගනියිද, ගින්න පහළවෙයිද, ඒ ලී දඬු දෙක වෙන්කිරීම ඈත්කිරීම නිසා එයින් උපන් උණුසුම නිරුද්ධවේද, සන්සිඳේද, 
“මහණෙනි, එමෙන් ඒ ත්‍රිවිධ වේදනාවෝ ස්පර්ශයෙන් හටගත්තාහුය. ස්පර්ශය මුල්කොට ඇත්තාහ. ස්පර්ශය නිදානකොට ඇත්තාහ. ස්පර්ශය ප්‍රත්‍යයකොට ඇත්තාහ. ඊට සුදුසු සුදුසුවූ ස්පර්ශය නිසා ඊට සුදුසු සුදුසුවූ වේදනා උපදිත්. ඊට සුදුසු සුදුසුවූ ස්පර්ශයාගේ නිරුද්ධවීම හේතුකොටගෙන සුදුසු සුදුසුවූ වේදනා නිරුද්ධ වෙත්ය”යි වදාළේය. 
(පළමුවෙනි සගාථ වර්ගය නිමි.) 

2. රහොගත වර්ගය. 
1. රහොගත සූත්‍රය. 
1. මා විසින් මෙසේ අසන ලදී. එක් කලෙක භාග්‍යවතුන් වහන්සේ සැවැත් නුවර අසල අනේපිඬු සිටාණන් විසින් කරවනලද ජේතවනාරාමයෙහි වැඩවසනසේක. 
ඉක්බිති එක්තරා භික්ෂුනමක් භාග්‍යවතුන් වහන්සේ යම් තැනකද එතැනට පැමිණියේය. පැමිණ භාග්‍යවතුන් වහන්සේට වැඳ එක් පසෙක හුන්නේය. එක් පසෙක හුන් ඒ භික්ෂුතෙම භාග්‍යවතුන් වහන්සේට මෙය සැළකෙළේය. 
2. “ස්වාමීනි, මෙහි රහසිගතවූ හුදකලාවූ මට මෙසේ සිතට විතර්කයක් පහළවිය. භාග්‍යවතුන් වහන්සේ විසින් සැප වේදනාය දුක් වේදනාය උපෙක්ෂා වේදනායයි වේදනා තුනක් වදාරණ ලදහ. භාග්‍යවතුන් වහන්සේ විසින් මේ වේදනා තුන වදාරණ ලදහ. භාග්‍යවතුන් වහන්සේ විසින් යම් කිසි විඳීමක් ඇද්ද ඒ සියල්ල දුකයයිද වදාරණ ලදී. යම්කිසි විඳීමක් ඇද්ද ඒ සියල්ල දුකයයි මෙය කුමක් සඳහා භාග්‍යවතුන් වහන්සේ විසින් වදාරණ ලද්දේද?” කියායි. 
3. “යහපත යහපත, මහණ, මහණ මා විසින් සැප වේදනාය දුක් වේදනාය උපෙක්ෂා වේදනාය යන මේ වේදනා තුන මා විසින් වදාරණ ලදහ. මහණ, මා විසින් යම්කිසි විඳීමක් ඇද්ද ඒ සියල්ල දුකය යන මෙයද කියනලදී. මහණ මා විසින් සංස්කාරයන්ගේම අනිත්‍යය සඳහා යම්කිසි විඳීමක් ඇද්ද ඒ සියල්ල දුකය යන මෙය කියන ලදී. මහණ, මා විසින් සංස්කාරයන්ගේම ක්ෂයවන ස්වභාවය සඳහා යම් කිසි විඳීමක් ඇද්ද ඒ සියල්ල දුකය, යන මෙය කියනලදී. 
4. “මහණ, මා විසින් සංස්කාරයන්ගේම විනාශවන ස්වභාවය සඳහා යම් කිසි විඳීමක් ඇද්ද ඒ සියල්ල දුකය යන මෙය කියන ලදී. මහණ, මා විසින් සංස්කාරයන්ගේම විරාග ස්වභාවය සඳහා යම්කිසි විඳීමක් ඇද්ද ඒ සියල්ල දුකය යන මෙය කියන ලදී. මහණ, මා විසින් සංස්කාරයන්ගේම නිරොධ ස්වභාවය සඳහා යම්කිසි විඳීමක් ඇද්ද ඒ සියල්ල දුකය යන මෙය කියනලදී. මහණ, මා විසින් සංස්කාරයන්ගේම විපරිණාම ස්වභාවය සඳහා යම් කිසි විඳීමක් ඇද්ද ඒ සියල්ල දුකය යන මෙය කියන ලදී. 

5. “තවද මහණ, මා විසින් පිළිවෙළින් සංස්කාරයන්ගේ නිරොධයද කියනලදී. ප්‍රථමධ්‍යානයට සමවැදුනහුට වචනය නිරුද්ධවූයේවේ. ද්විතීයධ්‍යානයට සමවැදුනහුට විතර්ක විචාරයෝ නිරුද්ධවෙත්. තෘතියධ්‍යානයට සමවැදුනහුට ප්‍රීතිය නිරුද්ධවූයේ වෙයි. චතුර්ථධ්‍යානයට සමවැදුනහුට ආශ්වාස ප්‍රශ්වාසයෝ නිරුද්ධ වෙත්. ආකාසානඤ්චායතනයට සමවැදුනහුට රූප සංඥාව නිරුද්ධවෙයි. විඤ්ඤාණඤ්චායතනයට සමවැදුනහුට ආකාසානඤ්චායතන සංඥාව නිරුද්ධ වෙයි. ආකිඤ්චඤ්ඤායතනයට සමවැදුනහුට විඤ්ඤාණඤ්චායතන සංඥාව නිරුද්ධ වෙයි. නෙවසඤ්ඤානාසඤ්ඤායතනයට සමවැදුනහුට ආකිඤ්චඤ්ඤායතන සංඥාව නිරුද්ධවෙයි. සංඥාවෙදයිත නිරෝධයට සමවැදුනහුට සංඥාවද වෙදනාවද නිරුද්ධවෙත්. ක්ෂීණාශ්‍රව භික්ෂුවට රාගය නිරුද්ධවූයේ වෙයි. ද්වෙෂය නිරුද්ධ වූයේ වෙයි. මොහය නිරුද්ධවූයේ වෙයි.” 
6. “තවද මහණ, මා විසින් පිළිවෙළින් සංස්කාරයන්ගේ සංසිඳීම කියනලදී. ප්‍රථමධ්‍යානයට සමවන්නාහුට වචනය සන්සිඳුනේ වේ. ද්විතීයධ්‍යානයට සමවන්නහුට විතර්ක විචාරයෝ සංසිඳුනාහු වෙත්. තෘතීයධ්‍යානයට සමවන්නහුට ප්‍රීතිය සංසිඳුනේවෙයි. චතුර්ථධ්‍යානයට සමවන්නහුට ආශ්වාස ප්‍රශ්වාසයෝ සංසිඳුනාහු වෙත්. ආකාසානඤ්චායතනයට සමවැදුනහුට රූප සංඥාව සංසිඳුනේවෙයි. විඤ්ඤාණඤ්චායතනයට සමවැදුනහුට ආකාසානඤ්චායතන සංඥාව සංසිඳුනේ වෙයි. ආකිඤ්චඤ්ඤායතනයට සමවන්නහුට විඤ්ඤාණඤ්චායතන සංඥාව සංසිඳුනේ වෙයි. නෙවසඤ්ඤානාසඤ්ඤායතනයට සමවන්නහුට ආකිඤ්චඤ්ඤායතන සංඥාව සංසිඳුනේ වෙයි. සංඥාවෙදයිත නිරොධයට සමවන්නහුට සංඥාවද වෙදනාවද සංසිඳුනාහු වෙත්. ක්ෂීණාශ්‍රව භික්ෂුවට රාගය සංසිඳුනේ වෙයි. ද්වෙෂය සංසිඳුනේ වෙයි. මොහය සංසිඳුනේ වෙයි. 

7. “මහණෙනි, මේ සංසිඳීම් (ශාන්තවීම්) සයකි. ප්‍රථමධ්‍යානයට සමවැදුනහුට වචනය සංසිඳුනේ වෙයි. ද්විතීයධ්‍යානයට සමවැදුනහුට විතර්ක විචාරයෝ සංසිඳුනාහුවෙත්. තෘතීයධ්‍යානයට සමවැදුනහුට ප්‍රීතිය සංසිඳුනේ වෙයි චතුර්ථධ්‍යානයට සමවැදුනහුට ආශ්වාස ප්‍රශ්වාසයෝ සංසිඳුනාහු වෙත්. සංඥා වෙදයිත නිරොධයට සමවැදුනහුට සංඥාවද වෙදනාවද සංසිඳුනාහුවෙත්. ක්ෂීණාශ්‍රව භික්ෂුවට රාගය සංසිඳුනේවෙයි. ද්වෙෂය සංසිඳුනේවෙයි. මොහය සංසිඳුනේවේයයි” වදාළේය. 
2. ආකාස සූත්‍රය. (1) 
1. මා විසින් මෙසේ අසන ලදී. එක් කලෙක්හි භාග්‍යවතුන්වහන්සේ සැවැත්නුවර සමීපයෙහිවූ අනේපිඬු සිටාණන් විසින් කරවන ලද ජේතවනාරාමයෙහි වාසය කරණසේක. එහිදී භාග්‍යවතුන් වහන්සේ ‘මහණෙනි’යි කියා භික්ෂූන් ඇමතූසේක. ‘ස්වාමීනි’යි කියා ඒ භික්ෂූහු භාග්‍යවතුන් වහන්සේට උත්තර දුන්හ. (එවිට) භාග්‍යවතුන් වහන්සේ මෙය වදාළසේක. 
2. “මහණෙනි, යම්සේ අහසෙහි නොයෙක් වාතයෝ හමත්ද, පෙරදිගින්ද වාතයෝ හමත්. අපරදිගින්ද වාතයෝ හමත්. උතුරු දිගින්ද වාතයෝ හමත්. දකුණු දිගින්ද වාතයෝ හමත්. දූවිලි සහිත වාතයෝද හමත්. දූවිලි නැති වාතයෝද හමත්. ශීත වාතයෝද හමත්. උෂ්ණ වාතයෝද හමත්. ස්වල්පවූ වාතයෝද හමත්. මහත්වූ වාතයෝද හමත්. මහණෙනි, එසේම මේ ශරීරයෙහි නොයෙක් වේදනාවෝ උපදිත්. සැප වේදනාවෝද උපදිත්. දුක් වේදනාවෝද උපදිත්, උපෙක්ෂා වේදනාවෝද උපදිත්යයි” වදාළසේක. 

3. 1. අහසෙහි යම්සේ නානාප්‍රකාරවූ, බොහෝ වාතයෝ හමත්ද පෙරදිගින්ද, අවරදිගින්ද, උතුරු දිගින්ද නැවත දකුණු දිගින්ද වාතයෝ හමත්. 
2. කලෙක ධූලි සහිතවූද, ධූලි රහිතවූද, ශීතවූද, උෂ්ණවූද, මහත්වූද ස්වල්පවූද, බොහෝ වාතයෝ හමත්. 3. එසේම මේ ශරීරයෙහි සැපවූද, දුක්වූද, සැපද නොවූ දුක්ද නොවූ නොයෙක් වෙදනාවෝද උපදිත්. 
4. කෙලෙස් තවන වීර්‍ය්‍යඇති, මහණ යම්හෙයකින් සම්‍යක් ප්‍රඥාව අත්නොහරීද, එහෙයින්ම සියලු වේදනා පිරිසිඳ දැනගනියි. 
5. හෙතෙම වේදනා පිරිසිඳ දැන මේ ආත්මයෙහිම ආශ්‍රව රහිත වූයේ ධර්මයෙහි පිහිටියේ අර්හත්වයට පැමිණියේ ශරීරයාගේ භේදයෙන් පහත් සත්වයා යන සංඛ්‍යාවට නොපැමිණෙයි.” 
3. ආකාස සූත්‍රය. (2) 
1. මේ වර්ගයේ 2 වෙනි සූත්‍රය මෙන් මේ සූත්‍රයද ජේතවනාරාමයේදී දේශනා කරනලදී. 
2. (මෙය මේ වර්ගයේ 2 වෙනි සූත්‍රයේ 2 වෙනි ඡෙදය මෙනි.) 
4. අගාර සූත්‍රය. 
(මේ වර්ගයේ දෙවෙනි සූත්‍රය මෙන් මේ සූත්‍රය ද ජේතවනාරාමයේදී දෙශනා කරන ලදී.) 
2. “මහණෙනි, ආගන්තුක ශාලාවක් යම්සේ වේද? එහි පෙරදිගින්ද අවුත් වාසය කරත්. අපර දිගින් ද අවුත් වාසය කරත්. උතුරු දිගින්ද අවුත් වාසය කරත්. දකුණු දිගින්ද අවුත් වාසය කරත්. ක්ෂත්‍රියයෝද පැමිණ වෙසෙත්. බ්‍රාහ්මණයෝද පැමිණ වෙසෙත්. වෛශ්‍යයෝද පැමිණ වෙසෙත්. ශුද්‍රයෝද පැමිණ වසත්. 

3. මහණෙනි, එසේම මේ ශරීරයෙහි නොයෙක් වේදනාවෝ උපදිත්. සැප වේදනාවෝද උපදිත්. දුක් වේදනාවෝද උපදිත්. උපෙක්ෂා වේදනාවෝද උපදිත්. සාමිස සැප වේදනාද උපදිත් නිරාමිස සැප වේදනාද උපදිත්. සාමිස දුක් වේදනාද උපදිත්. නිරාමිස දුක් වේදනාද උපදිත්. සාමිස උපෙක්ෂා වේදනාද උපදිත්. නිරාමිස උපෙක්ෂා වේදනාද උපදිත්යයි” වදාළ සේක. 
5. සන්තක සූත්‍රය. (1) 
1. මා විසින් මෙසේ අසන ලදී. එක් කලෙක භාග්‍යවතුන් වහන්සේ සැවැත්නුවර අනේපිඬු සිටාණන් විසින් කරවනලද ජේතවනාරාමයෙහි වැඩවසන සේක. ඉක්බිති ආයුෂ්මත් ආනන්ද ස්ථවිරතෙම භාග්‍යවතුන් වහන්සේ යම්තැනක වැඩසිටිසේක්ද එතැනට පැමිණියේය. පැමිණ, භාග්‍යවතුන් වහන්සේට වැඳ, එක් පසෙක හුන්නේය. එක් පසෙක හුන් ආයුෂ්මත් ආනන්ද ස්ථවිරතෙම භාග්‍යවතුන් වහන්සේට මෙසේ කීයේය. 
2. “ස්වාමීනි, වේදනාව කුමක්ද? වේදනාවන්ගේ හේතුව කුමක්ද? වේදනා නිරොධය කුමක්ද? වේදනාවන් නිරෝධයට පැමිණෙන මාර්ගය කුමක්ද? වේදනාවන්ගේ ආශ්වාදය කුමක්ද? වේදනාවන්ගේ ආදීනවය කුමක්ද? නිස්සරණය කුමක්ද?” කියායි. 
3. “ආනන්දය, සැප වේදනා, දුක් වේදනා, උපෙක්ෂා වේදනායි වේදනා තුනෙකි. ආනන්දය මොව්හු වේදනායයි කියනු ලැබෙත්. ස්පර්ශය නිසා වේදනාව උපදී. ස්පර්ශය නිරුද්ධවීමෙන් වේදනාව නිරුද්ධවේ. මේ ආර්‍ය්‍ය අෂ්ටාංගික මාර්ගය වේදනා නිරොධයට පැමිණෙන ප්‍රතිපදාව වෙයි. එනම් සම්‍යක් දෘෂ්ටිය, සම්‍යක් සංකල්පය, සම්‍යක් වචනය, සම්‍යක් කර්මාන්තය, සම්‍යක් ආජීවය, සම්‍යක් ව්‍යායාමය, සම්‍යක් ස්මෘතිය’ සම්‍යක් සමාධියයි. වේදනාව නිසා යම් සැපක් සොම්නසක් උපදීද, මේ වේදනාවගේ ආශ්වාදයයි. යම් වේදනාවක් අනිත්‍යයද දුක්ද පෙරළෙන ස්වභාව ඇත්තේද මේ වේදනාවගේ ආදීනවයයි. වේදනාවගේ යම් ඡන්දරාග දුරුකිරීමක් ඡන්දරාග ප්‍රහාණයක් ඇද්ද මේ වේදනාවගේ නිස්සරණයයි. 

(මේ වර්ගයේ පළමුවෙනි සූත්‍රයේ 5, 6 වෙනි ඡෙද ‘මහණ’ යනු ‘ආනන්දය’ කියා වෙනස්කොට මෙහි යොදා ගතයුතුයි.) 
6. “තවද ආනන්දය මා විසින් පිළිවෙළින් සංස්කාරයන්ගේ සංසිඳීම කියනලද්දේය. ප්‍රථමධ්‍යානයට සමවන්නහුට වචන සංසිඳුනේ වෙයි. ද්විතීයද්ධ්‍යානයට සමවන්නහුට විතක්ක විචාරයෝ සංසිඳුනාහු වෙත්. තෘතීයධ්‍යානයට සමවන්නහුට ප්‍රීතිය සංසිඳුනේ වෙයි. චතුර්ථධ්‍යානයට සමවන්නහුට ආශ්වාස ප්‍රශ්වාසයෝ සංසිඳුනාහු වෙත්. ආකාසානඤ්චායතනයට සමවන්නහුට රූප සංඥාව සංසිඳුණේ වෙත්. විඤ්ඤාණඤ්චායතනයට සමවන්නහුට ආකාසානඤ්චායතන සංඥාව සංසිඳුණේ වෙයි. ආකිඤ්චඤ්ඤායතනයට සමවන්නහුට විඤ්ඤාණඤ්චායතන සංඥාව සංසිඳුණේවෙයි. නේවසඤ්ඤානාසඤ්ඤායතනයට සමවන්නහුට ආකිඤ්චඤ්ඤායතන සංඥාව සංසිඳුනේවෙයි. සඤ්ඤාවේදයිත නිරොධයට සමවන්නහුට සංඥාවද වේදනාවද සංසිඳුනේ වෙත්. ක්ෂීණාශ්‍රව භික්ෂුවට රාගය සංසිඳුනේවෙයි. ද්වෙෂය, සංසිඳුනේවෙයි මොහය සංසිඳුනේවේයයි වදාළේය. 
6. සන්තක සූත්‍රය. (2) 
1. (මේ සූත්‍රයේ 1, 2 ඡෙද මේ වර්ගයේ පස්වෙනි සූත්‍රයේ 1, 2 ඡෙද මෙනි.) 
2. “ස්වාමීනි, අපගේ ධර්මයෝ භාග්‍යවතුන් වහන්සේ මුල්කොට ඇත්තාහ. භාග්‍යවතුන් වහන්සේ නායකකොට ඇත්තාහ. භාග්‍යවතුන් වහන්සේම පිළිසරණකොට ඇත්තාහ. මේ කියන ලද්දෙහි තේරුම භාග්‍යවතුන් වහන්සේ දේශනා කරනසේක් නම් ඒකාන්තයෙන් යහපති. භාග්‍යවතුන් වහන්සේගෙන් අසා භික්ෂූහු දරන්නාහුයයි. කීය. ආනන්දය, එසේනම් අසව. යහපත්සේ මෙනෙහි කරව. කියන්නෙමියි වදාළසේක. 

“එසේය. ස්වාමීනි,”යි කියා ආයුෂ්මත් ආනන්ද ස්ථවිර තෙම භාග්‍යවතුන් වහන්සේට පිළිතුරු දුන්නේය. එවිට භාග්‍යවතුන් වහන්සේ මෙය වදාළසේක. 
(මේ සූත්‍රයේ 3, 4, 5, 6, වෙනි ඡෙද මේ වර්ගයේ 5 වෙනි සූත්‍රයේ 3, 4, 5, 6, වෙනි ඡෙද මෙනි.) 
7. අට්ඨක සූත්‍රය (1) 
1. මා විසින් මෙසේ අසනලදී. එක් කලෙක භාග්‍යවතුන් වහන්සේ සැවැත්නුවර සමීපයෙහිවූ අනේපිඬු සිටාණන් විසින් කරවනලද ජේතවනාරාමයේ වැඩවසන සේක. ඉක්බිති බොහෝ භික්ෂූහු භාග්‍යවතුන් වහන්සේ යම් තැනෙක්හිද එහි පැමිණියාහුය. පැමිණ භාග්‍යවතුන් වහන්සේ වැඳ එක්පසෙක හුන්නාහුය. එක්පසෙක හුන්නාවූ ඒ භික්ෂූහු භාග්‍යවතුන් වහන්සේට මෙසේ සැළ කළහ. 
2. “ස්වාමීනි, වේදනාව කවරේද? වේදනාවන්ගේ හේතුව කවරේද, වේදනා නිරෝධය කවරේද? වේදනා නිරෝධයට පැමිණෙන මාර්ගය කවරේද? වෙදනාවගේ ආශ්වාදය කවරේද? ආදීනවය කවරේද? නිස්සරණය කවරේද කියායි. 
(මේ සූත්‍රයේ 3, 4, 5, වෙනි ඡෙදවලට මේ වර්ගයේ 5 වෙනි සූත්‍රයේ 3, 4, 5, වෙනි ඡෙද ‘ආනන්දය’ යනු ‘මහණෙනි’ කියා වෙනස්කොට යොදාගන්න) 
6. “මහණෙනි, මේ ඵස්සද්ධි සයකි. ප්‍රථමධ්‍යානයට සමවන්නහුට වචනය සංසිඳුනේ වේ. ද්විතීයධ්‍යානයට 

සමවන්නහුට විතර්ක විචාරයෝ සංසිඳුනාහු වෙත්. තෘතියධ්‍යානයට සමවන්නහුට ප්‍රීතිය සංසිඳුණේවෙයි. චතුර්ථධ්‍යානයට සමවන්නහුට ආශ්වාස ප්‍රශ්වාසයෝ සංසිඳුනාහු වෙත්. සංඥාවේදයිත නිරොධයට පැමිණියාහුට සංඥාවද වේදනාවද සංසිඳුනාහු වෙත්. ක්ෂීණාශ්‍රවභික්ෂුවට රාගය සංසිඳුණේ වෙයි. ද්වෙෂය සංසිඳුණේ වෙයි. මොහය සංසිඳුණේයයි” වදාළසේක. 
8. අට්ඨක සූත්‍රය. (2) 
1. (මේ සූත්‍රයද මේ වර්ගයේ දෙවෙනි සූත්‍රය මෙන් ජේතවනාරාමයේදී දේශනා කරන ලදී.) 
2. “මහණෙනි, වේදනාව කවරේද? වේදනාවන්ගේ හේතුව කවරේද? වේදනා නිරෝධය කවරේද? වේදනා නිරෝධයට පැමිණෙන පිළිවෙත කවරේද? වේදනාවගේ ආශ්වාදය කවරේද? ආදීනවය කවරේද? නිස්සරණය කවරේදැයි ඇසූහ. 
“ස්වාමීනි, අපගේ ධර්මයෝ භාග්‍යවතුන් වහන්සේ මුල්කොට ඇත්තාහුය. භාග්‍යවතුන් වහන්සේ පමුණුවන්නා කොට ඇත්තාහුය. භාග්‍යවතුන් වහන්සේ පිළිසරණකොට ඇත්තාහුය. ස්වාමීනි, මේ කීමේ අදහස භාග්‍යවතුන් වහන්සේ විසින්ම කියා දෙතොත් හොඳය. භාග්‍යවතුන්වහන්සේගෙන් අසා භික්ෂූහු දරන්නාහුය. 
“මහණෙනි, එසේනම් අසව්. මනාකොට මෙනෙහි කරව්. කියන්නෙමි”යි වදාළසේක. 
“එසේය. ස්වාමීනි”යි කියා ඒ භික්ෂූහු භාග්‍යවතුන් වහන්සේට උත්තර දුන්හ. (එවිට) භාග්‍යවතුන් වහන්සේ මෙය දේශනා කළසේක. 
(මේ සූත්‍රයේ 3, 4, 5, 6 ඡෙද මේ වර්ගයේ 7 වෙනි සූත්‍රයේ 3, 4, 5, 6 ඡෙද මෙනි) 

9. පඤ්චංග සූත්‍රය. 
1. මා විසින් මෙසේ අසන ලදී. එක් කලෙක භාග්‍යවතුන් වහන්සේ සැවැත්නුවර සමීපයෙහි අනේපිඬු සිටාණන් විසින් කරවනලද ජේතවනාරාමයෙහි වැඩවසන සේක. එකල්හි පඤ්චංග නම් වඩුවෙක් ආයුෂ්මත් උදායි ස්ථවිරයන් යම් තැනකද එතැනට පැමිණියේය පැමිණ, ආයුෂ්මත් උදායි ස්ථවිරයන්ට වැඳ එක් පසෙක හුන්නේය. එක්පසෙක හුන්නාවූ *පඤ්චංග නම් වඩුතෙම ආයුෂ්මත් උදායි තෙරුන්ට “ස්වාමීනි, උදායි ස්ථවිරයන් වහන්ස, භාග්‍යවතුන් වහන්සේ විසින් වේදනා කෙතෙක් වදාරණ ලද්දාහුද? 
2. “ගෘහපතිය, භාග්‍යවතුන් වහන්සේ විසින් සැප වේදනාය දුක් වේදනාය උපෙක්ෂා වේදනායයි කියා වේදනා තුනක් වදාරණ ලදහ. ගෘහපතිය, මේ වේදනා තුන භාග්‍යවතුන් වහන්සේ විසින් වදාරණ ලදහයි කීය. 
3. “මෙසේ කී කල්හි පඤ්චංගනම් වඩුතෙම ආයුෂ්මත් උදායී ස්ථවිරයන්ට, “ස්වාමීනි උදායි ස්ථවිරයන් වහන්ස, භාග්‍යවතුන් වහන්සේ වේදනා තුනක් නොවදාරණ ලද්දේයයි” කීයේය. භාග්‍යවතුන් වහන්සේ විසින් සැප වේදනාය දුක් වේදනායයි වේදනා දෙකක් වදාරණ ලදී. ස්වාමීනි, යම් මේ උපෙක්ෂා වේදනාවක් ඇද්ද? එය ශාන්ත ප්‍රණීත සැපයෙහිලා භාග්‍යවතුන් වහන්සේ වදාළසේක. 
4. දෙවනුවත් ආයුෂ්මත් උදායි ස්ථවිරතෙම පඤ්චංග නම් වඩුවාට, “ගෘහපතිය, භාග්‍යවතුන් වහන්සේ විසින් වේදනා දෙකක් නොවදාරණ ලදී. සැප වේදනාය, දුක් වේදනාය, උපෙක්ෂා වේදනායයි වේදනා තුනක් වදාරණ ලදහ වේදනාවන් තිදෙන භාග්‍යවතුන් වහන්සේ විසින් වදාරණ ලදහ” දෙවනුවත් පඤ්චංග වඩුතෙම ආයුෂ්මත් උදායි තෙරුන්ට “ස්වාමීනි, උදායි ස්ථවිරයන් වහන්ස, භාග්‍යවතුන් වහන්සේ විසින් වේදනාවන් තිදෙනෙක් නොවදාරණ ලදහ. භාග්‍යවතුන් වහන්සේ විසින් සැප වේදනාය, දුක් වේදනාය යන මේ වෙදනා දෙකක් වදාරණලදී. ස්වාමීනි, යම් උපෙක්ෂා වෙදනාවක් ඇද්ද, එය භාග්‍යවතුන් වහන්සේ විසින් ශාන්ත, ප්‍රණීත, සැපයෙහි ලා වදාරණ ලදී. 

5. තුන්වෙනුවත් ආයුෂ්මත් උදායි තෙරුන්වහන්සේ පඤ්චංග වඩුවාට, “ගෘහපතිය, භාග්‍යවතුන් වහන්සේ විසින් සුඛ වේදනාය දුක්ඛ වේදනාය යන වේදනා දෙකක් නොවදාරණ ලදී. භාග්‍යවතුන් වහන්සේ විසින් සුඛවේදනාය, දුක් වේදනාය, උපෙක්ෂා වේදනාය යන වේදනා තුනක් වදාරණ ලදහ. මේ වේදනා තුන භාග්‍යවතුන් වහන්සේ විසින් වදාරණ ලදැයි” කීය. 
තුන්වෙනුවත් පඤ්චංග නම් වඩුතෙම ආයුෂ්මත් උදායි තෙරුන්ට “ස්වාමීනි, උදායි ස්ථවිරයන්වහන්ස, වේදනා තුනක් භාග්‍යවතුන් වහන්සේ විසින් නොවදාරණ ලදහ. සැප වේදනා දුක් වේදනා යන වේදනා දෙකක් භාග්‍යවතුන් වහන්සේ විසින් වදාරණ ලදහ. ස්වාමීනි, යම් මේ උපෙක්ෂා වේදනාවක් ඇද්ද, භාග්‍යවතුන් වහන්සේ විසින් එය ශාන්ත ප්‍රණීත සැපයෙහි වදාරණ ලදැයි” කීය. ආයුෂ්මත් උදායි තෙරුන්ට පඤ්චංග නම් වඩුවාට අවබොධ කරවන්නට නොහැකිවිය. පඤ්චංග නම් වඩුවාද ආයුෂ්මත් උදායී තෙරුන්ට හඟවන්නට නොහැකි විය. 
6. ආයුෂ්මත් ආනන්ද ස්ථවිරයන් වහන්සේ, ආයුෂ්මත් උදායි ස්ථවිරයන් වහන්සේ හා පඤ්චංග නම් වඩුවා අතර සිදුවූ මේ කතාබහ ඇසූසේක. ඉක්බිති ආයුෂ්මත් ආනන්ද ස්ථවිරයන් වහන්සේ භාග්‍යවතුන් වහන්සේ වෙත පැමිණියේය. පැමිණ භාග්‍යවතුන් වහන්සේට වැඳ එක්පසෙක හුන්නේය. එක්පසෙක හුන් ආයුෂ්මත් ආනන්ද ස්ථවිරයන් වහන්සේ යම්තාක් ආයුෂ්මත් උදායි ස්ථවිරයන් හා පඤ්චංග නම් වඩුවා සමගවූ කතාබහක් වේද, ඒ සියල්ල භාග්‍යවතුන් වහන්සේට සැළකෙළේය. 
7. “ආනන්දය පඤ්චංග වඩුතෙම කරුණක් ඇතිවම උදායි භික්ෂුව සමග එකඟ නොවූයේය. ආනන්දය, උදායි භික්ෂුවද කරුණක් ඇතිවම පඤ්චංග වඩුවා සමග එකඟ නොවූයේය. ආනන්දය මා විසින් කාරණා වශයෙන් වෙදනා දෙකක් වදාරණලදී. මා විසින් කාරණා වශයෙන් වෙදනා තුනක්ද 

වදාරණලදී. මා විසින් කාරණා වශයෙන් වෙදනා පහක්ද වදාරණ ලදී. මා විසින් කාරණා වශයෙන් වෙදනා සයක්ද වදාරණලදී. මා විසින් කාරණා වශයෙන් වෙදනා දහ අටක්ද වදාරණලදී. මා විසින් කාරණා වශයෙන් වෙදනා තිස්හයක්ද වදාරණලදී. මා විසින් කාරණා වශයෙන් වෙදනා එක්සිය අටක්ද වදාරණලදී. ආනන්දය මෙසේ ධර්මය මා විසින් කාරණා වශයෙන් වදාරණලදී. ආනන්දය මෙසේ මා විසින් කාරණා වශයෙන් දෙශනාකරණලද ධර්මය ඇති කල්හි යමක් ඔවුනොවුන් මනාකොට කියනලද්ද යහපත්කොට කියන ලද්ද ඔවුනොවුන් එකඟව නොහඟිත්ද, එකඟව නොදැන ගනිත්ද, එකඟව සතුටු නොවෙත්ද, මනාව නොදනිත්ද, මනාව අනුමෝදන් නොවෙත්ද ඔවුන්ට හටගත් කොලාහල ඇත්තාහු කලහ ඇත්තාහු, හටගත් විවාද ඇත්තාහු, ඔවුනොවුන් මුව නමැති අවියෙන් විදිමින් හැසිරෙත් යන මෙය කැමැති වියයුතුයි. ආනන්දය මා විසින් කාරණා වශයෙන් වදාරණලද ධර්මය ඇති කල්හි යම්කෙනෙක් ඔවුනොවුන් විසින් මනාව කියනලද්ද යහපත්කොට කියනලද්ද එකඟව හඟිත්ද, එකඟව දනිත්ද, එකඟව සතුටු වෙත්ද, ඔවුහු සමගිවූවාහු සතුටු වූවාහු විවාද නොකරන්නාහු කිරි හා දිය මෙන්වූවාහු ඔවුනොවුන් ප්‍රිය ඇස්වලින් බලමින් වාසය කෙරෙත් යන මෙය බලාපොරොත්තුවිය යුතුය. 
8. “ආනන්දය, මේ කාමගුණයෝ පස්දෙනෙකි. කවර පස්දෙනෙක්ද යත්, ඉෂ්ටවූ, කාන්තවූ, මන වඩන්නාවූ ප්‍රිය ස්වභාවය ඇත්තාවූ කාමය පිණිස පවත්නාවූ ඇලෙන්නාවූ ඇසින් දැක්කයුතු රූපයෝය. ඉෂ්ටවූ, කාන්තවූ, මන වඩන්නාවූ, ප්‍රිය ස්වභාවය ඇත්තාවූ කාමය පිණිස පවත්නාවූ ඇලෙන්නාවූ කණින් දතයුතු ශබ්දයෝය. ඉෂ්ටවූ, කාන්තවූ, මන වඩන්නාවූ ප්‍රිය ස්වභාවය ඇත්තාවූ කාමය පිණිස, පවත්නාවූ ඇලෙන්නාවූ නාසයෙන් දතයුතු ගන්ධයෝය. ඉෂ්ටවූ, කාන්තාවූ, මන වඩන්නාවූ, ප්‍රිය ස්වභාවය ඇත්තාවූ කාමය පිණිස පවත්නාවූ ඇලෙන්නාවූ දිවෙන් දතයුතු රසයෝය. ඉෂ්ටවූ, කාන්තවූ, මන වඩන්නාවූ, ප්‍රිය ස්වභාවය ඇත්තාවූ කාමය පිණිස පවත්නාවූ ඇලුම් කරන්නාවූ ස්පර්ශයෝය යන මේ පස පඤ්චකාම ගුණයෝ වෙත්. 

9. “ආනන්දය, මේ පස්කම් ගුණයන් නිසා යම් සැපක් සොම්නසක් උපදීද, මේ කාම සැපයයි කියනු ලැබේ. ආනන්දය, යම් කෙනෙක් “මේ අතිශයින් ශාන්තවූ සැපවූ සොම්නසක් විඳිත්යයි” මෙසේ කියන්නාහු නම් මම ඔවුන්ගේ කීම අනුමත නොකරමි. ඊට හේතු කවරේද? ආනන්දය, ඒ සැපයට වඩා අතිශයින් උසස්වූද, අතිශයින් ප්‍රණීතවූද, අනෙක් සැපයක් ඇත්තේය. ආනන්දය, ඒ සැපයට වඩා අතිශයින් උසස්වූද, ප්‍රණීතවූද අනෙක් සැපය කවරේද? ආනන්දය, මේ ශාසනයෙහි මහණතෙම කාමයන්ගෙන් වෙන්ව අකුසල ධර්මයන්ගෙන් වෙන්ව විතර්ක සහිත, විචාර සහිත විවේකයෙන් උපන් ප්‍රීතිය හා සැප ඇති ප්‍රථමධ්‍යානයට පැමිණ වෙසේද ආනන්දය, මේ වනාහි මේ සැපයට වඩා අතිශයින් උසස්වූද අතිශයින් ප්‍රණීතවූද අනෙක් සැපය වෙයි. 
10. “ආනන්දය, යම් කෙනෙක් වනාහි “මේ අතිශයින් ශාන්තවූ සැපවූ සොම්නසක් විඳිත්යයි” කියන්නාහු නම් මම ඔවුන්ගේ කීම අනුමත නොකරමි. ඊට හේතු කවරේද? ආනන්දය, ඒ සැපයට වඩා අතිශයින් උසස්වූද, අතිශයින් ප්‍රණීතවූද, අනෙක් සැපයක් ඇත්තේය. ආනන්දය, ඒ සැපයට වඩා අතිශයින් උසස්වූද, අතිශයින් ප්‍රණීතවූද, අනෙක් සැපය කවරේද? ආනන්දය, මේ ශාසනයෙහි මහණතෙම විතර්ක විචාරයන්ගේ සංසිඳීමෙන් අධ්‍යාත්මයෙහි පැහැදීම ඇති සිතේ එකඟ බව ඇති විතර්කය නැති විචාරය නැති සමාධියෙන් උපන් ප්‍රීතිය හා සැප ඇති ද්විතීයධ්‍යානයට පැමිණ වාසයකරයිද, ආනන්දය, මේ වනාහි ඒ සැපයට වඩා අතිශයින් උසස්වූද ප්‍රණීතවූද අනෙක් සැපය වෙයි. 
11. “ආනන්දය, යම් කෙනෙක් මේ අතිශයින් ශාන්තවූ සැපක් සොම්නසක් විඳිත්යයි” කියන්නාහු නම් මම ඔවුන්ගේ කීම අනුමත නොකරමි. ඊට හේතු කවරේද, ආනන්දය, ඒ සැපයට වඩා අතිශයින් උසස්වූද, අතිශයින් ප්‍රණීතවූද, අනෙක් සැපයක් ඇත්තේය. ආනන්දය, ඒ සැපයට වඩා අන්‍යවූ අතිශයින් උසස්වූද, අතිශයින් ප්‍රණීතවූද, අනෙක් සැපය කවරේද? ආනන්දය, මේ ශාසනයෙහි මහණතෙම ප්‍රීතිය දුරුකිරීමෙන් උපෙක්ෂාවෙන් යුක්තවූයේ සිහි ඇත්තේ සම්‍යක් ප්‍රඥාවෙන් යුක්තවූයේ කයෙන් සැපයක් විඳීද, යම් ධ්‍යානයක් උපෙක්ෂාවෙන් යුක්තවූයේ සිහි ඇත්තේ සැප විහරණ ඇත්තේයයි ආර්‍ය්‍යයෝ කියත්ද, ඒ තෘතීයධ්‍යානයට පැමිණ වාසය කරත්ද, ආනන්දයත මෙය ඒ සැපයට වඩා අතිශයින් උසස්වූද, ප්‍රණීතවූද අනෙක් සැපය වෙයි. 

12. “ආනන්දය, යම් කෙනෙක් අතිශයින් ශාන්තවූ සැපක් සොම්නසක් විඳිත්යයි මෙසේ කියන්නාහු නම් ඔවුන්ගේ ඒ කීම මම අනුමත නොකරමි. ඊට හේතු කවරේද? ආනන්දය, මේ සැපයට වඩා අතිශයින් උසස්වූද, අතිශයින් ප්‍රණීතවූද, අනෙක් සැපයක් ඇත්තේය. ආනන්දය, ඒ සැපයට වඩා අතිශයින් උසස්වූද, අතිශයින් ප්‍රණීතවූද, අනික් සැපය කවරේද? ආනන්දය, මේ ශාසනයෙහි භික්ෂුතෙම සැපය දුරු කිරීමෙන්ද, දුක දුරු කිරීමෙන්ද පළමුවම සොම්නස් දොම්නස් දෙදෙනා පහකිරීමෙන්ද, දුක්ද නොවූ සැපද නොවූ උපෙක්ෂා ස්මෘති දෙදෙනාගේ පිරිසිදු බව ඇති චතුර්ථධ්‍යානයට පැමිණ වාසය කරයිද ආනන්දය, මේ වනාහි ඒ සැපයට වඩා අතිශයින් උසස්වූද අතිශයින් ප්‍රණීතවූද අනික් සැපය වෙයි. 
13. “ආනන්දය, යම් කෙනෙක් මේ අතිශයින් ශාන්තවූ සැපක් සොම්නසක් විඳිත්යයි කියන්නාහුනම් මම ඔවුන්ගේ ඒ කීම අනුමත නොකරමි. ඊට හේතු කවරේද? ආනන්දය, මේ සැපයට වඩා අතිශයින් උසස්වූද, අතිශයින් ප්‍රණීතවූද, අනික් සැපයක් ඇත්තේය. ආනන්දය, ඒ සැපයට වඩා අතිශයින් උසස්වූද, අතිශයින් ප්‍රණීතවූද, අනික් සැපය කවරේද? ආනන්දය, මේ ශාසනයෙහි මහණතෙම සර්වප්‍රකාරයෙන් රූප සංඥා ඉක්මවීමෙන් පටිඝ (කොප) සංඥාව දුරුකිරීමෙන් නානත්ත සංඥාව මෙනෙහි නොකිරීමෙන් ආකාසය අනන්තයයි ආකාසානඤ්චායතන ධ්‍යානයට පැමිණ වාසය කරයිද, ආනන්දය, මේ වනාහි ඒ සැපයට වඩා අතිශයින් උසස්වූද අතිශයින් ප්‍රණීතවූද අනික් සැපය වෙයි. 

14. “ආනන්දය, යම් කෙනෙක් මේ අතිශයින් ශාන්ත සැපක් සොම්නසක් විඳිත්යයි කියන්නාහු නම් මම ඔවුන්ගේ ඒ කීම අනුමත නොකරමි. ඊට හේතු කවරේද? ආනන්දය, මේ සැපයට වඩා අතිශයින් උසස්වූද, අතිශයින් ප්‍රණීතවූද, අනික් සැපතක් ඇත්තේය ආනන්දය, ඒ සැපයට වඩා අතිශයින් උසස්වූද, අතිශයින් ප්‍රණීතවූද, අනික් සැපය කවරේද? ආනන්දය, මේ ශාසනයෙහි මහණතෙම සර්වප්‍රකාරයෙන් ආකාසානඤ්චායතනය ඉක්මවා විඤ්ඤාණය අනන්ත යයි විඤ්ඤාණඤ්චායතන ධ්‍යානයට පැමිණ වාසය කරත්ද, ආනන්දය, මේ වනාහි ඒ සැපයට වඩා අතිශයින් උසස්වූද, අතිශයින් ප්‍රණීතවූද, අනෙක් සැපය වෙයි. 
15. “ආනන්දය, යම් කෙනෙක් මේ අතිශයින් ශාන්ත සැපක් සොම්නසක් විඳිත්යයි කියන්නාහු නම් මම ඔවුන්ගේ ඒ කීම අනුමත නොකරමි. ඊට හේතු කවරේද? ආනන්දය, මේ සැපයට වඩා අතිශයින් උසස්වූද, අතිශයින් ප්‍රණීතවූද, අනික් සැපයක් ඇත්තේය. ආනන්දය, ඒ සැපයට වඩා අතිශයින් උසස්වූද, අතිශයින් ප්‍රණීතවූද අනික් සැපය කවරේද? ආනන්දය, මේ ශාසනයෙහි මහණතෙම සර්වප්‍රකාරයෙන් විඤ්ඤාණඤ්චා යතනය ඉක්මවා කිසිවෙක් නැතැයි ආකිඤ්චඤ්ඤායතන ධ්‍යානයට පැමිණ වාසය කරයිද, ආනන්දය, මේ වනාහි ඒ සැපයට වඩා අතිශයින් උසස්වූද, අතිශයින් ප්‍රණීතවූද අනෙක් සැපය වෙයි. 
16. “ආනන්දය, යම් කෙනෙක් මේ අතිශයින් ශාන්ත සැප සොම්නසක් විඳිත්යයි කියන්නාහු නම් මම ඔවුන්ගේ ඒ කීම අනුමත නොකරමි. ඊට හේතු කවරේද? ආනන්දය, මේ සැපයට වඩා අතිශයින් උසස්වූද, අතිශයින් ප්‍රණීතවූද, අනික් සැපතක් ඇත්තේය. ආනන්දය, ඒ සැපයට වඩා අතිශයින් උසස්වූද, අතිශයින් ප්‍රණීතවූද, අනික් සැපය කවරේද? ආනන්දය, මේ ශාසනයෙහි මහණතෙම සර්වප්‍රකාරයෙන් ආකිඤ්චඤ්ඤායතනය ඉක්මවා නෙවසඤ්ඤානාසඤඤායතන ධ්‍යානයට පැමිණ වාසය කෙරේද, ආනන්දය, මේ වනාහි ඒ සැපයට වඩා අතිශයින් උසස්වූද, අතිශයින් ප්‍රණීතවූද අනික් සැපය වෙයි.” 

17. “ආනන්දය, යම් කෙනෙක් මේ අතිශයින් ශාන්ත සැපක් සොම්නසක් විඳිත්යයි කියන්නාහු නම් මම ඔවුන්ගේ ඒ කීම අනුමත නොකරමි. ඊට හේතු කවරේද? ආනන්දය, මේ සැපයට වඩා අතිශයින් උසස්වූද, අතිශයින් ප්‍රණීතවූද අනික් සැපතක් ඇත්තේය. ආනන්දය, ඒ සැපයට වඩා අතිශයින් උසස්වූද, අතිශයින් ප්‍රණීතවූද අනික් සැපය කවරේද? ආනන්දය, මේ ශාසනයෙහි මහණතෙම සර්වප්‍රකාරයෙන් නෙවසඤ්ඤානාසඤ්ඤායතනය ඉක්මවා සඤ්ඤාවෙදයිත නිරොධයට පැමිණ වාසය කරත්ද, ආනන්දය, මේ සැපයට අතිශයින් උසස්වූද අතිශයින් ප්‍රණීතවූද අනික් සැපය වෙයි.” 
18. “ආනන්දය, අන්‍යතීර්ථක පරිබ්‍රාජකයෝ, ‘ශ්‍රමණ භවත් ගෞතම තෙමේ සඤ්ඤාවෙදයිත නිරෝධය කියන ලදී. එය සැපයෙහි පනවයි එය කුමක් වන්නේද, එය කෙසේ වන්නේදැයි’ කියන්නාහුය යන මේ කරුණ විද්‍යමානවේ. ආනන්දය, මෙසේ කියන්නාවූ අන්‍යතීර්ථක පරිබ්‍රාජකයන්ට ‘ඇවැත්නි, භාග්‍යවතුන් වහන්සේ සැප වේදනාව සඳහාම සැපයයි නොපනවත්. ඇවැත්නි, යම් යම් තැනක යම් යම් සැපක් ලැබේද, ඒ ඒ සැපය තථාගතයන් වහන්සේ සැපයෙහි පණවත්යයි’ මෙසේ කිව යුත්තාහ.” 
10. භික්ඛු සූත්‍රය. 
(මේ සූත්‍රයද මේ වර්ගයේ 2 වෙනි සූත්‍රය මෙන් ජේතවනාරාමයේදී දේශනා කරන ලදී.) 
2 ‘මහණෙනි, මා විසින් කරුණු වශයෙන් වේදනා දෙකක්ද වදාරණ ලදී. මා විසින් කරුණු වශයෙන් වේදනා තුනක්ද වදාරණ ලදී. මා විසින් කරුණු වශයෙන් වේදනා පසක්ද වදාරණ ලදී. මා විසින් කරුණු වශයෙන් වේදනා සයක්ද වදාරණ ලදී. මා විසින් කරුණු වශයෙන් වේදනා දහඅටක්ද වදාරණ ලදී. මා විසින් කරුණු වශයෙන් වේදනා තිස්හයක්ද වදාරණ ලදී මා විසින් 

කරුණු වශයෙන් වේදනා එක්සිය අටක්ද වදාරණ ලදී. මහණෙනි, මෙසේ මා විසින් ධර්මය කරුණු වශයෙන් දෙසන ලදී. 
3. “මහණෙනි, මා විසින් ධර්මය කරුණු වශයෙන් වදාළ කල්හි යමෙක් ඔවුනොවුන් විසින් යහපත්කොට කියන ලද්ද මනාකොට කියන ලද්ද, අනුමත නොකරද්ද, මනාව නොදනිද්ද සතුටු නොවෙත්ද, ඔවුහු හටගත් ඩබර ඇත්තාහු කලහ ඇත්තාහු විවාදයට පැමිණියාහු ඔවුනොවුන් මුව නැමැති ආයුධවලින් විදිනු ලබන්නාහු වාසය කරන්නාහුය යන මෙය කැමති විය යුත්තේය. මහණෙනි, මෙසේ මා විසින් ධර්මය කාරණානුකූලව වදාරණ ලදී. මෙසේ මා විසින් කාරණානුකූලව වදාළ කල්හි යමෙක් ඔවුනොවුන් විසින් යහපත් කොට කියන ලද්ද, මනාකොට කියන ලද්ද අනුමත කරත්ද, සතුටුවෙත්ද ඔවුන් විසින් සමගිවූවාහු සතුටු වූවාහු විවාද නොකරන්නාහු කිරි හා දිය මෙන් එක්වූවාහු ඔවුනොවුන් ප්‍රිය ඇස්වලින් බලන්නාහු වාසය කෙරෙත් යන මෙය කැමති විය යුතු 
4. (මේ සූත්‍රයේ ඉතිරි කොටස මේ වර්ගයේ 9 වෙනි සූත්‍රයේ ඡෙද 8-18 මෙනි. ආමන්ත්‍රණ වචනය ‘ආනන්දය’ වෙනුවට ‘මහණෙනි’ යොදාගත යුතුයි.) 
(දෙවෙනි රහොගත වර්ගය නිමි.) 
අට්ඨසත පරියාය වර්ගය. 
1. සීවක සූත්‍රය. 1. මා විසින් මෙසේ අසන ලදී. එක් කලෙක්හි භාග්‍යවතුන් වහන්සේ රජගහනුවර වේළුවනයෙහි කලන්දක නිවාප නම් ස්ථානයෙහි වාසය කරණ සේක. එකල්හි වනාහි මොළිය සීවක නම් පරිබ්‍රාජකතෙම භාග්‍යවතුන්වහන්සේ යම් තැනෙකද එතැනට පැමිණියේය. පැමිණ, භාග්‍යවතුන් වහන්සේ සමග සතුටුවිය. සතුටුවිය යුතුවූ සිහිකටයුතුවූ කථාවකොට නිමවා එක්පසෙක හුන්නේය. එක්පසෙක හුන් මොළිය සීවක පරිබ්‍රාජකතෙමේ භාග්‍යවතුන් වහන්සේට මෙය සැළ කෙළේය. 

“භවත් ගෞතමයන් වහන්ස, මේ පුරුෂ පුද්ගලතෙම සැපක් හෝ උපෙක්ෂාවක් හෝ විඳීනම් ඒ සියල්ල පෙර කරන ලද හේතු නිසායයි මෙසේ කියන මෙවැනි දෘෂ්ටි ඇති සමහර ශ්‍රමණ බ්‍රාහ්මණයෝ ඇත්තාහ. භවත් ගෞතමතෙම මෙහිදී කුමක් කියන්නේද?” 
2. “සීවකය, මේ ලොකයෙහි පිත නිසා හටගන්නාවූද ත්‍රිවිධ වේදනාවෝ උපදිත්. සීවකය, මේ ලොකයෙහි පිත නිසා හටගන්නාවූ ඇතැම් වේදනා උපදිත්යයි තමාහටමද පෙනෙන්නේය. සීවකය, ලෝකයෙහි ඇතැම් වේදනා පිත නිසා උපදිත් යන මෙය ලෝකයෙහිද සත්‍යයයි සම්මතය. සීවකය, මේ පුරුෂ පුද්ගලතෙම සැපක් හෝ දුකක් හෝ උපෙක්ෂාවක් හෝ විඳීද, ඒ සියල්ල පූර්වයෙහි කරන ලද හේතූන් නිසායයි මෙසේ කියන්නාවූ මෙසේ සිතන්නාවූ යම් ඒ ශ්‍රමණ බ්‍රාහ්මණ කෙනෙක් වෙත්. ඔව්හු යමක් තමා විසින්ම දන්නා ලද්දේද එයද ඉක්මවා යත්. යමක් ලෝකයෙහි සත්‍යයයි සම්මතද එයද ඉක්මවා යත්. එසේ හෙයින් එය ඒ ශ්‍රමණ බ්‍රාහ්මණයන්ගේ බොරුයයි කියමි. 
3. “සීවකය, මේ ලොකයෙහි සෙම නිසා හටගන්නාවූද ත්‍රිවිධ වේදනාවෝ උපදිත්. සීවකය, මේ ලෝකයෙහි සෙම නිසා හටගන්නාවූ ඇතැම් වේදනා උපදින්නේයයි තමාහටමද පෙනෙන්නේය. සීවකය, ලොකයෙහි ඇතැම් වේදනා සෙම නිසා උපදිත් යන මෙය ලෝකයෙහිද සත්‍යයයි සම්මතය. සීවකය, මේ පුරුෂ පුද්ගලතෙම සැපක් හෝ දුකක් හෝ උපෙක්ෂාවක් හෝ විඳීද, ඒ සියල්ල පූර්වයෙහි කරණලද හේතූන් නිසායයි මෙසේ සිතන්නාවූ යම් ඒ ශ්‍රමණ බ්‍රාහ්මණ කෙනෙක් වෙත්ද ඔව්හු යමක් තමා විසින්ම දන්නා ලද්දේද, එයද ඉක්මවා යත්. යමක් ලෝකයෙහි සත්‍යයයි සම්මතද, එයද ඉක්මවා යත්. එසේ හෙයින් එය ඒ ශ්‍රමණ බ්‍රාහ්මණයන්ගේ බොරුයයි කියමි. 
4. ‘සීවකය, මේ ලෝකයෙහි වාතය නිසා හටගන්නාවූද ත්‍රිවිධ වේදනාවෝ උපදිත්. සීවකය, මේ ලෝකයෙහි වාතය නිසා හටගන්නාවූ ඇතැම් වේදනා උපදිත්යයි තමා හටමද පෙනෙන්නේය. සීවකය, ලෝකයෙහි ඇතැම් වේදනා වාතය නිසා උපදිත් යන මෙය ලෝකයෙහිද සත්‍යයයි සම්මතය. සීවකය, මේ පුරුෂ පුද්ගලතෙම සැපක් හෝ දුකක් හෝ උපෙක්ෂාවක් හෝ විඳීද, ඒ සියල්ල පූර්වයෙහි කරණලද හේතූන් නිසායයි මෙසේ කියන්නාවූ මෙසේ සිතන්නාවූ යම් ඒ ශ්‍රමණ බ්‍රාහ්මණ කෙනෙක් වෙත්ද, ඔව්හු යමක් තමා විසින්ම දන්නා ලද්දේද, එයද ඉක්මවා යත්. යමක් ලෝකයෙහි සත්‍යයයි සම්මතද, එයද ඉක්මවා යත්. එසේ හෙයින් එය ඒ ශ්‍රමණ බ්‍රාහ්මණයන්ගේ බොරුයයි කියමි. 

5. “සීවකය, මේ ලෝකයෙහි තුන් දොස් කිපීම නිසා හටගන්නාවූද ත්‍රිවිධ වේදනාවෝ උපදිත්, සීවකය, මේ ලෝකයෙහි තුන් දොස් කිපීම නිසා හටගන්නාවූ ඇතැම් වේදනා උපදිත්යයි තමාහටමද පෙනෙන්නේය. සීවකය, ලෝකයෙහි ඇතැම් වේදනා තුන්දොස් කිපීම නිසා උපදිත් යන මෙය ලෝකයෙහිද සත්‍යයයි සම්මතය. සීවකය, මේ පුරුෂ පුද්ගලතෙම සැපක් හෝ දුකක් හෝ උපෙක්ෂාවක් හෝ විඳීද, ඒ සියල්ල පූර්වයෙහි කරන ලද හේතූන් නිසායයි මෙසේ කියන්නාවූ මෙසේ සිතන්නාවූ යම් ඒ ශ්‍රමණ බ්‍රාහ්මණ කෙනෙක් වෙත්ද, ඔව්හු යමක් තමා විසින්ම දන්නා ලද්දේද, එයද ඉක්මවා යත්. යමක් ලෝකයෙහි සත්‍යයයි සම්මතද එයද ඉක්මවා යත්. එසේ හෙයින් එය ඒ ශ්‍රමණ බ්‍රාහ්මණයන්ගේ බොරුයයි කියමි. 
6. “සීවකය, මේ ලෝකයෙහි ඍතු විපර්‍ය්‍යාස නිසා හටගන්නාවූද, ත්‍රිවිධ වේදනාවෝ උපදිත්. සීවකය, මේ ලෝකයෙහි ඍතු විපාර්‍ය්‍යාස නිසා හටගන්නාවූ ඇතැම් වේදනා උපදිත්යයි තමාහටමද පෙනෙන්නේය. සීවකය, ලෝකයෙහි ඇතැම් වේදනා ඍතු විපර්‍ය්‍යාස නිසා උපදිත් යන මෙය ලෝකයෙහිද සත්‍යයයි සම්මතය. සීවකය, මේ පුරුෂ පුද්ගලතෙම සැපක් හෝ දුකක් හෝ උපෙක්ෂාවක් හෝ විඳීද, ඒ සියල්ල පූර්වයෙහි කරන ලද හේතූන් නිසායයි මෙසේ කියන්නාවූ මෙසේ සිතන්නාවූ යම් ඒ ශ්‍රමණ බ්‍රාහ්මණ කෙනෙක් වෙත්ද, ඔව්හු යමක් තමා විසින්ම දන්නා ලද්දේද, එයද ඉක්මවා යත්. යමක් ලෝකයෙහි සත්‍යයයි සම්මතද එයද ඉක්මවා යත්. එසේ හෙයින් එය ඒ ශ්‍රමණ බ්‍රාහ්මණයන්ගේ බොරුයයි කියමි. 

7. “සීවකය, මේ ලෝකයෙහි විෂම හැසිරීම නිසා හටගන්නාවූද, ත්‍රිවිධවේදනාවෝ උපදිත්. සීවකය, මේ ලෝකයෙහි විෂම හැසිරීම නිසා හටගන්නාවූ ඇතැම් වේදනා උපදිත්යයි තමාහටමද පෙනෙන්නේය. සීවකය, ලෝකයෙහි ඇතැම් වේදනා විෂම හැසිරීම නිසා උපදිත් යන මෙය ලෝකයෙහිද සත්‍යයයි සම්මතය. සීවකය, මේ පුරුෂ පුද්ගලතෙම සැපක් හෝ දුකක් හෝ උපෙක්ෂාවක් හෝ විඳීද, ඒ සියල්ල පූර්වයෙහි කරන ලද හේතූන් නිසායයි මෙසේ කියන්නාවූ මෙසේ සිතන්නාවූ යම් ඒ ශ්‍රමණ බ්‍රාහ්මණ කෙනෙක් වෙත්ද, ඔව්හු යමක් තමා විසින්ම දන්නා ලද්දේද, එයද ඉක්මවා යත්. යමක් ලෝකයෙහි සත්‍යයයි සම්මතද එයද ඉක්මවා යත්. එසේ හෙයින් එය ඒ ශ්‍රමණ බ්‍රාහ්මණයන්ගේ බොරුයයි කියමි. 
8. “සීවකය, මේ ලෝකයෙහි අනුන්ගේ උපක්‍රම නිසා හටගන්නාවූද, ත්‍රිවිධ වේදනාවෝ උපදිත්. සීවකය, මේ ලෝකයෙහි අනුන්ගේ උපක්‍රම නිසා හටගන්නාවූ ඇතැම් වේදනා උපදිත්යයි තමාහටමද පෙනෙන්නේය. සීවකය, ලොකයෙහි ඇතැම් වේදනා අනුන්ගේ උපක්‍රම නිසා උපදිත් යන මෙය ලොකයෙහිද සත්‍යයයි සම්මතය. සීවකය, මේ පුරුෂ පුද්ගලතෙම සැපක් හෝ දුකක් හෝ උපෙක්ෂාවක් හෝ විඳීද, ඒ සියල්ල පූර්වයෙහි කරනලද හේතූන් නිසායයි මෙසේ කියන්නාවූ මෙසේ සිතන්නාවූ යම් ඒ ශ්‍රමණ බ්‍රාහ්මණ කෙනෙක් වෙත්ද, ඔව්හු යමක් තමා විසින්ම දන්නා ලද්දේද, එයද ඉක්මවා යත්. යමක් ලොකයෙහි සත්‍යයයි සම්මතද එයද ඉක්මවා යත්. එසේ හෙයින් එය ඒ ශ්‍රමණ බ්‍රාහ්මණයන්ගේ බොරුයයි කියමි. 
9. ‘සීවකය, කර්ම විපාක නිසාද, මේ ලෝකයෙහි ඇතැම් වේදනාවෝ උපදිත්. සීවකය, කර්ම විපාක නිසාද, මේ ලෝකයෙහි ඇතැම් වේදනාවෝ උපදින බව තමාහටමද පෙනෙන්නේය. සීවකය, යම්සේ කර්මවිපාක නිසාද මේ ලෝකයෙහි ඇතැම් වේදනාවෝ උපදිත් යන මෙය ලෝකයෙහිද සත්‍යයයි සම්මතය. සීවකය, එහි යම් ඒ ශ්‍රමණ බ්‍රාහ්මණ කෙනෙක් මේ පුරුෂ පුද්ගලතෙම යම්කිසි සැපක් හෝ දුකක් හෝ උපෙක්ෂාවක් හෝ විඳීද, ඒ සියල්ල පෙරකළ හේතූන් නිසා යයි කියත්නම් ඔව්හු තමා විසින් දන්නා ලද්දද, ඉක්මවත්. යමක් ලෝකයෙහි සත්‍යයයි සම්මතද එයද ඉක්මවත්. එසේ හෙයින් ඒ ශ්‍රමණ බ්‍රාහ්මණයන්ගේ කීම බොරුයයි කියමි.” 

10. “මෙසේ වදාළ කල්හි මොළිය සීවක පරිබ්‍රාජකතෙම භාග්‍යවතුන් වහන්සේට, ‘භවත් ගෞතමයන් වහන්ස, යහපත භාග්‍යවතුන් වහන්ස ඉතා යහපත, භාග්‍යවතුන් වහන්ස, යම්සේ යටිකුරු කොට තබන ලද්දක් හෝ උඩුකුරු කරන්නේද, වසා තබන ලද්දක් හෝ වැහුම් අරින්නේද, මංමුළාවූවෙකුට හෝ 
මග කියන්නේද, අන්ධකාරයෙහි හෝ ‘ඇස් ඇත්තෝ රූප දකිත්වායි’ තෙල් පහනක් දල්වන්නේද, එපරිද්දෙන්ම භාග්‍යවතුන් වහන්සේ විසින් නොයෙක් ආකාරයෙන් ධර්මය ප්‍රකාශ කරන ලදී. භවත් ගෞතමයන් වහන්ස, ඒ මම භාග්‍යවතුන් වහන්සේ සරණකොට යමි. ධර්මයද, භික්ෂු සංඝයාද (සරණ කොට යමි) භවත් ගෞතමයන් වහන්ස, මා අද පටන් දිවිහිම්කොට සරණගිය උපාසකයෙකු කොට දරණ සේක්වායි කීයේය. 
“පිතද, සෙමද, වාතයද, සන්නිපාතයද, ඍතුවද, විෂම පැවැත්මද, උපක්‍රමයද, කර්ම විපාකයද යන හේතු අටක් වන්නේය. 
2. අට්ඨසත සූත්‍රය. 
(මේ සූත්‍රය 2319 වෙනි පිටේ දෙවෙනි සූත්‍රය මෙන් ජේතවනාරාමයේදී දේශනා කරන ලදී.) 
2. “මහණෙනි, තොපට කරුණු එකසිය අටක් ඇති ධර්ම ක්‍රමයක් දෙසන්නෙමි. එය අසව්. මහණෙනි, කරුණු එකසිය අටක් ඇති ධර්ම ක්‍රමය කවරේද? මහණෙනි, මා විසින් කරුණු අනුව වේදනා දෙකක් වදාරණ ලදී. මා විසින් කරුණු අනුව වේදනා තුනක්ද වදාරණ ලදී. මා විසින් කරුණු අනුව වේදනා පසක්ද වදාරණ ලදී. මා විසින් කරුණු අනුව වේදනා සයක්ද වදාරණ ලදී. මා විසින් කරුණු අනුව වේදනා දහඅටක්ද වදාරණ ලදී. මා විසින් කරුණු අනුව වේදනා තිස්හයක්ද වදාරණ ලදී. මා විසින් කරුණු අනුව වේදනා එක්සියඅටක්ද වදාරණ ලදී. 

3. “මහණෙනි, වේදනා දෙක කවරේද, කායික වේදනාය, චෛතසික වේදනාය යන දෙකයි. මහණෙනි, මොවුහු දෙවැදෑරුම් වේදනාවෝයයි කියනු ලැබෙත්. 
4. “මහණෙනි, ත්‍රිවිධ වේදනාවෝ කවරහුද, සැප වෙදනාය, දුක් වෙදනාය, උපෙක්ෂා වෙදනාය යනුයි. මහණෙනි, මොවුහු ත්‍රිවිධ වේදනාවෝයයි කියනු ලැබෙත්. 
5. “මහණෙනි, පඤ්චවිධ වෙදනාවෝ කවරහුද, සැප ඉන්ද්‍රිය, දුක් ඉන්ද්‍රිය, සොම්නස්සින්ද්‍රිය, දොම්නස්සින්ද්‍රිය, උපෙක්ඛින්ද්‍රිය යන මොවුයි මහණෙනි, මොව්හු පඤ්චවිධ වේදනාවෝයයි කියනු ලැබෙත්. 
6. “මහණෙනි, සවැදෑරුම් වෙදනාවෝ කවරහුද, චක්ඛු සම්ඵස්සජ වෙදනාය, සොතසම්ඵස්සජ වෙදනාය, ඝාණ සම්ඵස්සජ වෙදනාය, ජිව්හා සම්ඵස්සජ වෙදනාය, කාය සම්ඵස්සජ වෙදනාය, මනොසම්ඵස්සජ වෙදනාය යන මොහුය. මහණෙනි, මොව්හු හය ආකාර වේදනාවෝයයි කියනු ලැබෙත්. 
7. “මහණෙනි, අටළොස් වෙදනා කවරහුද, සොම්නස සමඟ හැසිරෙන්නාවූ වෙදනා සයය, දොම්නස සමග හැසිරෙන්නාවූ වේදනා සයය, උපෙක්ෂාව සමඟ හැසිරෙන්නාවූ වෙදනා සයය යන මොවුහුය. මහණෙනි, මොව්හු අටළොස් වේදනායයි කියනු ලැබෙත්. 
8. “මහණෙනි, සතිස් වෙදනාවෝ කවරහුද, ගෘහය ඇසුරුකළ සොම්නස් සයය, හික්මීම ඇසුරුකළ සොම්නස් සයය, ගෘහය ඇසුරුකළ දොම්නස් සයය, හික්මීම ඇසුරුකළ දොම්නස් සයය, ගෘහය ඇසුරුකළ උපෙක්ෂා සයය, හික්මීම ඇසුරුකළ උපෙක්ෂා සයය. මහණෙනි, මොවුහු සතිස් වෙදනාවෝයයි කියනු ලැබෙත්. 

9. “මහණෙනි, එක්සිය අටක් වේදනාවෝ කවරහුද? අතීතවූ සතිස් වේදනාය, අනාගතවූ සතිස් වේදනාය, වර්තමානවූ සතිස් වේදනාය යන මොහුය. මහණෙනි, මොව්හු එක්සියඅටක් වේදනාවෝයයි කියනු ලැබෙත්. මහණෙනි, මේ වනාහි එක්සියඅට ආකාරයක් ඇති ධර්ම ක්‍රමයයි කියනු ලැබේ. 
3 භික්ඛු සූත්‍රය. (1) 1. මා විසින් මෙසේ අසන ලදි. එක් සමයෙක්හි භාග්‍යවතුන් වහන්සේ සැවැත්නුවර අනේපිඬු සිටාණන් විසින් කරවනලද ජේතවනාරාමයෙහි වාසය කරණ සේක. ඉක්බිති එක්තරා භික්ෂුවක් භාග්‍යවතුන් වහන්සේ යම් තැනෙක්හිද එතැනට පැමිණියේය. පැමිණ භාග්‍යවතුන් වහන්සේට වැඳ එකත් පසෙක හුන්නේය. එක් පසෙක හුන්නාවූ ඒ භික්ෂුව භාග්‍යවතුන් වහන්සේට මෙය සැල කෙළේය. 2. “ස්වාමීනි, වේදනාව කවරීද? වේදනාවගේ හේතුව කවරේද, වේදනාව පහළවීම පිණිස පවත්නා ප්‍රතිපදාව කවරේද, වේදනාවගේ නිරොධය කවරේද, වේදනා නිරුද්ධයට යන ප්‍රතිපදාව කවරේද, වේදනාවගේ ආශ්වාදය කවරේද, වේදනාවගේ ආදීනවය කවරේද? නිස්සරණය කවරේද?” 
3. “මහණෙනි, මේ වේදනා තුනෙකි. සැප වේදනා, දුක් වේදනා, උපෙක්ෂා වේදනා යන මේ තුනය. මහණ, මොව්හු වේදනාවෝයයි කියනු ලැබෙත්. ස්පර්ශයාගේ හටගැනීමෙන් වේදනා පහළවේ. තෘෂ්ණාව, වේදනාව ඉපදීම කරා පැමිණෙන ප්‍රතිපදාවය, ස්පර්ශය නිරුද්ධවීම හේතුකොටගෙන වේදනාවන්ගේ නිරෝධය වෙයි. මේ සම්‍යක් දෘෂ්ටිය, සම්‍යක් සංකල්පනාව, සම්‍යක් වචනය, සම්‍යක් කර්මාන්තය, සම්‍යක් ආජීවය, සම්‍යක් ව්‍යායාමය, සම්‍යක් ස්මෘතිය, සම්‍යක් සමාධිය යන මේ ආර්‍ය්‍යඅෂ්ටාංගික මාර්ගය වේදනා නිරොධයට යන ප්‍රතිපදාවයි. වෙදනාව නිසා යම් සැපක් සොම්නසක් උපදීද, මේ වේදනාවගේ ආශ්වාදයයි. යම් වේදනාවක් අනිත්‍යද දුක්ද පෙරලෙන ස්වභාව ඇත්තේද මේ වේදනාවගේ ආදීනවයයි. වේදනාවගේ යම් ආශාව දුරුකිරීමක් වේද යම් ආශාව පහකිරීමක්වේද මේ වේදනාවගේ නිස්සරණයයි.” 

4. පුබ්බ සූත්‍රය. 1. (මේ සූත්‍රයද මේ වර්ගයේ දෙවෙනි සූත්‍රය මෙන් ජේතවනාරාමයේදී දේශනා කරනලදී.) 2. “මහණෙනි, මට බුදුවීමට පෙර චතුස්සත්‍ය අවබොධ කිරීමට පළමු බොධිසත්ව කාලයේම වේදනාවෝ කවරහුද? වේදනාවට හේතුකවරේද, වේදනා පහළවීම කරා පැමිණෙන ප්‍රතිපදාව කවරේද, වේදනා නිරෝධය කවරේද? වේදනා නිරුද්ධයට පැමිණෙන ප්‍රතිපදාව කවරේද, වේදනාවගේ ආශ්වාදය කවරේද, ආදීනවය කවරේද, නිස්සරණය කවරේද 
යන මේ අදහස පහළවිය. 
“මහණෙනි, ඒ මට මේ අදහස පහළවිය. 
3. (මේ වර්ගයේ 3 වෙනි සූත්‍රයේ 3 වෙනි ඡෙදය මෙනි.) 
5. ඤාණ සූත්‍රය. 1. (මේ සූත්‍රයද මේ වර්ගයේ දෙවෙනි සූත්‍රය මෙන් ජේතවනාරාමයේදී දෙශනා කරනලදී.) 2. “මහණෙනි, මට මේ වේදනාවෝයයි පෙර නොඇසූවිරූ ධර්මයෙහි ප්‍රඥාචක්ෂුස උපන්නේය. ඤාණය පහළවිය. ප්‍රඥාව පහළවිය. විද්‍යාව පහළවිය. ආලොකය පහළවිය. මහණෙනි, 

මට මේ වෙදනා හේතුවයයි පෙර නොඇසූවිරූ ධර්මයෙහි ප්‍රඥාචක්ෂුස උපන්නේය. ඤාණය පහළවිය. ප්‍රඥාව පහළවිය. විද්‍යාව පහළවිය. ආලොකය පහළවිය. 
“මහණෙනි, මට මේ වෙදනා පහළවීම කරා පැමිණෙන ප්‍රතිපදාවයයි පෙර නොඇසූවිරූ ධර්මයෙහි ප්‍රඥාචක්ෂුස උපන්නේය. ඤාණය පහළවිය. ප්‍රඥාව පහළවිය. විද්‍යාව පහළ විය. ආලොකය පහළවිය. 
“මහණෙනි, මට මේ වේදනා නිරොධයයි පෙර නොඇසූ විරූ ධර්මයෙහි ප්‍රඥා චක්ෂුස උපන්නේය. ඤාණය පහළවිය. ප්‍රඥාව පහළවිය. විද්‍යාව පහළවිය. ආලොකය පහළවිය. 
“මහණෙනි, මට මේ වේදනා නිරොධයට යන ප්‍රතිපදාවයයි පෙර නොඇසූවිරූ ධර්මයෙහි ප්‍රඥා චක්ෂුස උපන්නේය. ඤාණය පහළවිය. ප්‍රඥාව පහළවිය. විද්‍යාව පහළවිය. ආලොකය පහළවිය. 
“මහණෙනි, මට මේ වේදනාවගේ ආශ්වාදයයි. මහණෙනි, පෙර නොඇසූවිරූ ධර්මයෙහි ප්‍රඥා චක්ෂුස උපන්නේය. ඤාණය පහළවිය. ප්‍රඥාව පහළවිය. විද්‍යාව පහළවිය. ආලොකය පහළවිය. 
“මහණෙනි, මට මේ වේදනාවන්ගේ ආදීනවයයි, පෙර නොඇසූවිරූ ධර්මයෙහි ප්‍රඥා චක්ෂුස උපන්නේය. ඤාණය පහළවිය ප්‍රඥාව පහළවිය. විද්‍යාව පහළවිය. ආලොකය පහළවිය. 
“මහණෙනි, මට මේ වේදනාවගේ නිස්සරණයයි පෙර නොඇසූවිරූ ධර්මයෙහි ප්‍රඥාචක්ෂුස උපන්නේය. ඤාණය පහළවිය. ප්‍රඥාව පහළවිය. විද්‍යාව පහළවිය. ආලෝකය පහළවිය. 

6. භික්ඛු සූත්‍රය. (2) 
1. මා විසින් මෙසේ අසනලදී. එක් සමයෙක්හි භාග්‍යවතුන් වහන්සේ සැවැත්නුවර සමීපයෙහිවූ අනේපිඬු සිටාණන් විසින් කරවනලද ජේතවනාරාමයෙහි වැඩවසනසේක. 
එකල්හි වනාහි බොහෝ භික්ෂූහු භාග්‍යවතුන් වහන්සේ යම් තැනකද එතැනට පැමිණියාහුය. පැමිණ භාග්‍යවතුන් වහන්සේට වැඳ එක් පසෙක හුන්නේය. එක්පසෙක හුන්නාවූ ඒ භික්ෂූහු භාග්‍යවතුන් වහන්සේට “ස්වාමීනි, වේදනාවෝ කවරහුද වේදනාවන්ගේ හේතුව කෙසේද, වේදනාවන්ගේ හටගැනීම කරා පැමිණෙන ප්‍රතිපදාව කවරේද, වේදනා නිරොධය කවරේද, වෙදනා නිරොධයට පැමිණෙන ප්‍රතිපදාව කවරේද, වේදනාවගේ ආශ්වාදය කවරේද, ආදීනවය කවරේද, නිස්සරණය කවරේදැයි? විචාළහ. 
2. “මහණෙනි, මේ වේදනා තුනෙකි. සැප වේදනාය දුක් වේදනාය, උපෙක්ෂා වේදනාය යන තුනයි. මහණෙනි, මොව්හු වේදනාවෝයයි කියනුලැබෙත්. ස්පර්ශයාගේ පහළ වීමෙන් වේදනාවගේ පහළවීම වේ. තෘෂ්ණාව වෙදනා හටගැනීමට පැමිණෙන පටිපදාවයි. ස්පර්ශයාගේ නිරොධය හේතුකොටගෙන වේදනාවන්ගේ නිරොධය වේ. මේ සම්‍යක් දෘෂ්ටිය, සම්‍යක් සංකල්පනාවය, සම්‍යක් වචනය, සම්‍යක් කර්මාන්තය, සම්‍යක් ආජීවය, සම්‍යක් ව්‍යායාමය, සම්‍යක් ස්මෘතිය, සම්‍යක් සමාධිය යන මේ ආර්‍ය්‍ය අෂ්ටාංගික මාර්ගය වේදනා නිරෝධයට යන ප්‍රතිපදාවයි. වේදනාව නිසා යම් සැපක් සොම්නසක් උපදීද. මේ වේදනාවගේ ආශ්වාදයයි. යම් වේදනාවක් අනිත්‍යද, දුක්ද, පෙරලෙන ස්වභාව ඇත්තේද, මේ වේදනාවගේ ආදීනවයයි. වේදනාවන්ගේ යම් ආශාව දුරුකිරීමක් වේද, යම් ආශාව පහකිරීමක් වේද මේ වේදනාවන්ගේ නිශ්ශරණයයි. 

7. ශ්‍රමණ බ්‍රාහ්මණ සූත්‍රය. (1) 1. (මේ සූත්‍රයද මේ වර්ගයේ දෙවෙනි සූත්‍රය මෙන් ජේතවනාරාමයේදී දේශනා කරනලදී.) 2. “මහණෙනි, මේ වෙදනා තිදෙනෙකි. කවර තිදෙනෙක්දයත්, සැප වේදනාවය. දුක් වේදනාවය, උපෙක්ෂා වේදනාවය යන තිදෙනය. මහණෙනි, යම් ශ්‍රමණ කෙනෙක් හෝ බ්‍රාහ්මණ කෙනෙක් හෝ මේ වෙදනා තුන්දෙනාගේ හටගැනීමද, විනාශයද, ආශ්වාදයද, ආදීනවයද නිස්සරණයද තත්වූ පරිද්දෙන් නොදනිත්ද, ‘මහණෙනි, ඒ ශ්‍රමණයෝ හෝ බ්‍රාහ්මණයෝ හෝ ශ්‍රමණයන් කෙරෙහි ශ්‍රමණ සම්මතද, බ්‍රාහ්මණයන් කෙරෙහි බ්‍රාහ්මණ සම්මතදත නොවෙත්. ඒ ආයුෂ්මත්හු ශ්‍රමණ භාවයේ අර්ථය හෝ බ්‍රාහ්මණ භාවයේ අර්ථය හෝ මේ ආත්මයෙහිදීම තෙමේ දැන, ප්‍රත්‍යක්ෂකොට ඊට පැමිණ වාසය නොකෙරෙත්. “මහණෙනි, යම්කිසි ශ්‍රමණ කෙනෙක් හෝ බ්‍රාහ්මණ කෙනෙක් හෝ මේ ත්‍රිවිධ වේදනාවන්ගේ පහළවීමද, විනාශවීමද, ආශ්වාදයද, ආදීනවයද, නිස්සරණයද තත්වූ පරිද්දෙන් දනීද, “මහණෙනි, ඒ ශ්‍රමණයෝ හෝ බ්‍රාහ්මණයෝ හෝ ශ්‍රමණයන් කෙරෙහි ශ්‍රමණ සම්මතද, බ්‍රාහ්මණයන් කෙරෙහි බ්‍රාහ්මණ සම්මතද වෙත්. ඒ ආයුෂ්මත්හු ශ්‍රමණභාවයේ අර්ථය හෝ බ්‍රාහ්මණභාවයේ අර්ථය හෝ මේ ආත්මයෙහිදීම තෙමේ විශිෂ්ට ඥානයෙන් දැන ප්‍රත්‍යක්ෂකොට ඊට පැමිණ වාසය කෙරෙත්යයි” වදාළසේක. 
8. ශ්‍රමණ බ්‍රාහ්මණ සූත්‍රය. (2) 1. (මේ සූත්‍රයද මේ වර්ගයේ දෙවෙනි සූත්‍රය මෙන් ජේතවනාරාමයේදී දේශනා කරන ලදී.) 2. “මහණෙනි, මේ වේදනාවෝ තුනෙකි. කවර තුනක්ද යත් සැප වේදනාය, දුක් වේදනාය, උපෙක්ෂා වේදනාය යන 

තිදෙනාය. මහණෙනි, යම්කිසි ශ්‍රමණ කෙනෙක් හෝ බ්‍රාහ්මණ කෙනෙක් හෝ මේ ත්‍රිවිධ වේදනාවන්ගේ පහළවීමද විනාශවීමද ආශ්වාදයද ආදීනවයද නිස්සරණයද තත්වූ පරිද්දෙන් නොදනිත්ද, 
“මහණෙනි, ඒ ශ්‍රමණයෝ හෝ බ්‍රාහ්මණයෝ හෝ ශ්‍රමණයන් කෙරෙහි ශ්‍රමණ සම්මතද, බ්‍රාහ්මණයන් කෙරෙහි බ්‍රාහ්මණ සම්මතද නොවෙත්. ඒ ආයුෂ්මත්හු ශ්‍රමණ භාවයේ අර්ථය හෝ බ්‍රාහ්මණ භාවයේ හෝ මේ ආත්මයෙහිදීම තෙමේ විශිෂ්ට (ඥානයෙන්) දැන ප්‍රත්‍යක්ෂකොට ඊට පැමිණ වාසය නොකෙරෙත්. 
“මහණෙනි, යම්කිසි ශ්‍රමණ කෙනෙක් හෝ බ්‍රාහ්මණ කෙනෙක් හෝ මේ ත්‍රිවිධ වේදනාවන්ගේ පහළවීමද, විනාශවීමද, ආශ්වාදයද, ආදීනවයද, නිස්සරණයද තත්වූ පරිද්දෙන් දනිත්ද, 
“මහණෙනි, ඒ ශ්‍රමණයෝ හෝ බ්‍රාහ්මණයෝ හෝ ශ්‍රමණයන් කෙරෙහි ශ්‍රමණ සම්මතද, බ්‍රාහ්මණයන් කෙරෙහි බ්‍රාහ්මණ සම්මතද වෙත් ඒ ආයුෂ්මත්හු ශ්‍රමණ භාවයේ අර්ථය හෝ බ්‍රාහ්මණ භාවයේ අර්ථය හෝ මේ ආත්මයෙහිදීම තෙමේ (විශිෂ්ට ඥානයෙන්) දැන ප්‍රත්‍යක්ෂකොට ඊට පැමිණ වාසය කෙරෙත්යයි” වදාළසේක. 
9. ශ්‍රමණ බ්‍රාහ්මණ සූත්‍රය. (3) 1. (මේ සූත්‍රයද මේ වර්ගයේ දෙවෙනි සූත්‍රය මෙන් ජේතවනාරාමයේදී දේශනා කරන ලදී.) 2. “මහණෙනි, යම්කිසි ශ්‍රමණ කෙනෙක් හෝ බ්‍රාහ්මණ කෙනෙක් හෝ වේදනාව නොදනිත්ද, වේදනාවන්ගේ හටගැනීම නොදනිත්ද, වේදනා නිරෝධය නොදනිත්ද, වේදනා නිරුද්ධයට පැමිණෙන ප්‍රතිපදාව නොදනිත්ද, මහණෙනි, ඒ ශ්‍රමණයෝ හෝ බ්‍රාහ්මණයෝ හෝ ශ්‍රමණයන් කෙරෙහි ශ්‍රමණ සම්මතද, බ්‍රාහ්මණයන් කෙරෙහි බ්‍රාහ්මණ සම්මතද නොවෙත්. ඒ 

ආයුෂ්මත්හු ශ්‍රමණ භාවයේ අර්ථය හෝ බ්‍රාහ්මණ භාවයේ අර්ථය හෝ මේ ආත්මයෙහිදීම තෙමේ දැන, ප්‍රත්‍යක්ෂකොට, ඊට පැමිණ වාසය නොකෙරෙත්. 
3. “මහණෙනි, යම්කිසි ශ්‍රමණ කෙනෙක් හෝ බ්‍රාහ්මණ කෙනෙක් හෝ වේදනාව දනිත්ද, වේදනාවන්ගේ හටගැනීම දනිත්ද, වේදනා නිරෝධය දනිත්ද, වේදනා නිරොධයට පැමිණෙන ප්‍රතිපදාව දනිත්ද. මහණෙනි, ඒ ශ්‍රමණයෝ හෝ බ්‍රාහ්මණයෝ හෝ ශ්‍රමණයන් කෙරෙහි ශ්‍රමණ සම්මතද, බ්‍රාහ්මණයන් කෙරෙහි බ්‍රාහ්මණ සම්මතද වෙත්. ඒ ආයුෂ්මත්හු ශ්‍රමණභාවයේ අර්ථය හෝ බ්‍රාහ්මණභාවයේ අර්ථය හෝ මේ ආත්මයෙහිදීම තෙමේ (විශිෂ්ට ඥානයෙන්) දැන ප්‍රත්‍යක්ෂකොට ඊට පැමිණ වෙසෙත්. 
10. සුද්ධික සූත්‍රය. 1. (මේ සූත්‍රයද මේ වර්ගයේ දෙවෙනි සූත්‍රය මෙන් ජේතවනාරාමයේදී දේශනා කරණ ලදී.) 2. “මහණෙනි, මේ වේදනා තුනෙකි. කවර තුනෙක්ද යත්, සැපවේදනාය, දුක් වේදනාය, දුක්ද නොවූ සැපද නොවූ වේදනාය යන තුනයි. මහණෙනි, මොවුහු ත්‍රිවිධ වේදනාවෝ වෙත්. 
11. නිරාමිස සූත්‍රය. 1. (මේ සූත්‍රයද මේ වර්ගයේ දෙවෙනි සූත්‍රය මෙන් ජේතවනාරාමයේදී දේශනා කරන ලදී.) 2. “මහණෙනි, සාමිස (කෙලෙස් සහිතවූ) ප්‍රීතියක් ඇත. නිරාමිස (කෙලෙස් රහිතවූ) ප්‍රීතියක් ඇත. නිරාමිසයෙනුත් අතිශයින් නිරාමිස ප්‍රීතියක් ඇත්තේය. සාමිස සැපයක් ඇත්තේය’ නිරාමිස සැපයක් ඇත්තේය, නිරාමිස සැපයෙනුත් අතිශයින් නිරාමිස සැපයක් ඇත්තේය. සාමිස උපෙක්ෂාවක් ඇත්තේය, නිරාමිස උපෙක්ෂාවක් ඇත්තේය. නිරාමිස උපෙක්ෂාවෙනුත් 

අතිශයින් නිරාමිස උපෙක්ෂාවක් ඇත්තේය. සාමිස විමොක්ෂයක් ඇත්තේය, නිරාමිස විමොක්ෂයක් ඇත්තේය, නිරාමිස විමොක්ෂයෙනුත් අතිශයින් නිරාමිස විමොක්ෂයක් ඇත්තේය. 
3. “මහණෙනි, සාමිස ප්‍රීතිය කවරේද? මහණෙනි, මේ කාම බන්ධන පසෙකි. කවර පහක්දයත්? ඇසින් දැක්කයුතුවූ, ඉෂ්ටවූ, කැමතිවූ, මනවඩන්නාවූ, ප්‍රිය ස්වභාව ඇත්තාවූ, කාමය පිණිස පවත්නාවූ, ඇලුම් කටයුතුවූ රූපයෝ වෙත්. කණින් ඇසියයුතුවූ, ඉෂ්ටවූ, කැමතිවූ, මනවඩන්නාවූ, ප්‍රිය ස්වභාව ඇත්තාවූ, කාමය පිණිස පවත්නාවූ, ඇලුම් කටයුතුවූ ශබ්දයෝ වෙත්. නාසයෙන් ආඝ්‍රාණය කළයුතුවූ, ඉෂ්ටවූ, කැමතිවූ, මනවඩන්නාවූ, ප්‍රියස්වභාව ඇත්තාවූ, කාමය පිණිස පවත්නාවූ ඇලුම් කටයුතුවූ, ගන්ධයෝ වෙත්. දිවෙන් රස විඳිය යුතුවූ, ඉෂ්ටවූ, කැමතිවූ, මනවඩන්නාවූ, ප්‍රියස්වභාව ඇත්තාවූ, කාමය පිණිස පවත්නාවූ, ඇලුම්කටයුතුවූ, රසයෝ වෙත්. කයින් දතයුතුවූ, ඉෂ්ටවූ, කැමතිවූ මනවඩන්නාවූ, ප්‍රියස්වභාව ඇත්තාවූ කාමය පිණිස පවත්නාවූ ඇලුම්කටයුතුවූ ස්පර්ශයෝ වෙත්. මහණෙනි, මේ පස්කම් සැපයෝයි. මහණෙනි, මේ පස්කම් ගුණ නිසා යම් ප්‍රීතියක් උපදීද මේ සාමිස ප්‍රීතියයි. 
4. “මහණෙනි, නිරාමිස ප්‍රීතිය කවරේද? මහණෙනි, මේ ශාසනයෙහි මහණතෙම කාමයන්ගෙන් වෙන්ව අකුශල ධර්මයන්ගෙන් වෙන්ව, විතර්කය සහිත විචාරය සහිත විවේකයෙන් උපන් ප්‍රීතිය හා සැප ඇති ප්‍රථමධ්‍යානයට පැමිණ වාසය කරයිද, විතර්ක විචාරයන්ගේ සන්සිඳීමෙන් අධ්‍යාත්මයෙහි පැහැදීම ඇති සිතේ එකඟබව ඇතිකරන විතර්ක රහිතවූ, විචාර රහිතවූ, සමාධියෙන් උපන්, ප්‍රීතිය හා සැපය ඇති ද්විතීයධ්‍යානයට පැමිණ වාසය කරයිද, මහණෙනි, මේ නිරාමිස ප්‍රීතියයි. 
5. “මහණෙනි, නිරාමිස ප්‍රීතියෙනුත් අතිශයින් නිරාමිස ප්‍රීතිය කවරේද? මහණෙනි, ක්ෂීණාශ්‍රව භික්ෂුවහට රාගයෙන් මිදුන සිත ප්‍රත්‍යවේක්ෂා කරන කල්හි ද්වෙෂයෙන් මිදුන සිත ප්‍රත්‍යවේක්ෂා කරන කල්හි මෝහයෙන් මිදුන සිත ප්‍රත්‍යවේක්ෂා කරන කල්හි යම් ප්‍රීතියක් උපදීද මහණෙනි, මේ නිරාමිස ප්‍රීතියෙනුත් අතිශයින් නිරාමිස ප්‍රීතියයි. 

6. “මහණෙනි, සාමිස සැපය කවරේද? මහණෙනි, මේ පස්කම් ගුණයෝ පස් දෙනෙකි. ඇසින් දැක්කයුතුවූ ඉෂ්ටවූ කාන්තවූ, මනවඩන්නාවූ, ප්‍රිය ස්වරූපවූ කාමය පිණිස පවත්නාවූ ඇලුම්කටයුතු රූපයෝ ඇත්තාහ. කණින් ඇසිය යුතුවූ, ඉෂ්ටවූ, කැමතිවූ, මනවඩන්නාවූ, ප්‍රියස්වභාව ඇත්තාවූ, කාමය පිණිස පවත්නාවූ, ඇලුම්කටයුතුවූ, ශබ්දයෝ ඇත්තාහ. නාසයෙන් ආඝ්‍රාණය කළයුතුවූ, ඉෂ්ටවූ, කැමතිවූ, මනවඩන්නාවූ, ප්‍රියස්වභාව ඇත්තාවූ, කාමය පිණිස පවත්නාවූ, ඇලුම්කටයුතුවූ, ගන්ධයෝ ඇත්තාහ. දිවෙන් විඳියයුතුවූ, ඉෂ්ටවූ, කැමතිවූ, මන වඩන්නාවූ, ප්‍රිය ස්වභාව ඇත්තාවූ, කාමය පිණිස පවත්නාවූ, ඇලුම්කටයුතුවූ, රසයෝ ඇත්තාහ. කයින් දතයුතුවූ, ඉෂ්ටවූ, කාන්තවූ, මනවඩන්නාවූ, ප්‍රිය ස්වරූප ඇත්තාවූ, කාමය පිණිස පවත්නාවූ ඇලුම්කටයුතුවූ ස්පර්ශයෝ ඇත්තාහ. මහණෙනි, මේ පස්කම් ගුණයෝ වෙත්. මහණෙනි, මේ පස්කම් ගුණ නිසා යම් සැපක් සොම්නසක් උපදීද මහණෙනි, මේ සාමිස සැපයයි කියනු ලැබේ. 
7. “මහණෙනි, නිරාමිස සැපය කවරේද? මහණෙනි, මේ ශාසනයෙහි මහණතෙම කාමයන්ගෙන් වෙන්ව අකුසල ධර්මයන්ගෙන් වෙන්ව විතර්ක සහිත විචාර සහිත විවේකයෙන් උපන් ප්‍රීතිය හා සැපය ඇති ප්‍රථමධ්‍යානයට පැමිණ වාසය කරයිද, විතර්ක විචාරයන්ගේ සංසිඳීමෙන් අධ්‍යාත්මයෙහි පැහැදීම ඇති සිතේ එකඟබව ඇති විතර්කය නැති විචාරය නැති සමාධියෙන් උපන් ද්විතීයධ්‍යානයට පැමිණ වාසය කරයිද, ප්‍රීතියෙන් වෙන්ව උපෙක්ෂා සහිතව වාසය කරයිද, සිහි ඇත්තේ නුවණ ඇත්තේ සැපයක් කයින් විඳියිද, උපෙක්ෂාවෙන් යුක්තව සිහියෙන් යුක්තව සැපවිහරණ ඇත්තෙකැයි යම් ධ්‍යානයක් පිළිබඳ ආර්‍ය්‍යයෝ කියත් නම් ඒ තෘතීයධ්‍යානයට පැමිණ වාසය කරයිද, මහණෙනි, මේ නිරාමිස සැපයයි කියන ලදී. 

8. “මහණෙනි, නිරාමිස සැපයෙනුත් අතිශයින් නිරාමිස සැපය කවරේද? මහණෙනි, රාගයෙන් මිදුන සිත ප්‍රත්‍යවෙක්ෂා කරන්නාවූ, ද්වෙෂයෙන් මිදුණ සිත ප්‍රත්‍යවෙක්ෂා කරන්නාවූ, මොහයෙන් මිදුන සිත ප්‍රත්‍යවේක්ෂා කරන්නාවූ, ක්ෂීණාශ්‍රව භික්ෂුවට යම් සැපක් සොම්නසක් උපදීද, මහණෙනි, මේ නිරාමිස සැපයෙනුත් අතිශයින් නිරාමිස සැපයයි කියනු ලැබේ. 
9. “මහණෙනි, සාමිස උපෙක්ෂාව කවරේද? මහණෙනි, මේ පස්කම් ගුණයෝ පස්දෙනෙකි. කවර පස්දෙනෙක්ද යත් ඉෂ්ටවූ, කාන්තවූ, මන වඩන්නාවූ, ප්‍රිය ස්වභාව ඇත්තාවූ, කාමය පිණිස පවත්නාවූ, ඇලුම්කටයුතුවූ, ඇසින් දැක්ක යුතුවූ රූපයෝ වෙත්. කණින් ඇසිය යුතුවූ, ඉෂ්ටවූ, කාන්තවූ, මනවඩන්නාවූ, ප්‍රියස්වභාව ඇත්තාවූ, කාමය පිණිස පවත්නාවූ, ඇලුම්කටයුතුවූ ශබ්දයෝ වෙත්. නාසයෙන් ආඝ්‍රාණය කළයුතුවූ, ඉෂ්ටවූ, කාන්තවූ, මනවඩන්නාවූ, ප්‍රිය ස්වභාව ඇත්තාවූ, කාමය පිණිස පවත්නාවූ, ඇලුම් කටයුතුවූ, ගන්ධයෝ වෙත්. දිවෙන් රසවිඳියයුතුවූ, ඉෂ්ටවූ, කාන්තවූ, මන වඩන්නාවූ, ප්‍රිය ස්වභාව ඇත්තාවූ කාමය පිණිස පවත්නාවූ, ඇලුම් කටයුතුවූ, රසයෝ වෙත්. ඉෂ්ටවූ, කාන්තවූ, මනවඩන්නාවූ, ප්‍රියස්වභාව ඇත්තාවූ, කාමය පිණිස පවත්නාවූ, ඇලුම්කටයුතුවූ, කයින් දතයුතුවූ, ස්පර්ශයෝ වෙත්. මහණෙනි, මේ පස්කම් ගුණයෝයි. මහණෙනි, මේ පස්කම් ගුණ නිසා යම් උපෙක්ෂාවක් උපදීද, මහණෙනි, මේ සාමිස උපෙක්ෂාවයි කියනලදී. 
10. “මහණෙනි, නිරාමිස උපෙක්ෂාව කවරේද? මහණෙනි, මේ ශාසනයෙහි මහණතෙම සැපයාගේ ප්‍රහාණයෙන්ද, දුක්ඛයාගේ ප්‍රහාණයෙන්ද, පළමුව සොම්නස් දොම්නස් දෙදෙනා දුරුකිරීමෙන් සැපද නොවූ, දුක්ද නොවූ උපෙක්ෂාවගේ සහ ස්මෘතියගේ පිරිසිදු බව ඇති චතුර්ථධ්‍යානයට පැමිණ වාසය කරයිද, මහණෙනි, මේ නිරාමිස උපෙක්ෂාවයයි කියනු ලැබේ. 
11. “මහණෙනි, නිරාමිස උපෙක්ෂාවෙනුත් අතිශයින් නිරාමිස උපෙක්ෂාව කවරේද? මහණෙනි, රාගයෙන් මිදුණ සිත ප්‍රත්‍යවේක්ෂා කරන්නාවූ, ද්වෙෂයෙන් මිදුණසිත ප්‍රත්‍යවේක්ෂා කරන්නාවූ, මොහයෙන් මිදුණ සිත ප්‍රත්‍යවේක්ෂා කරන්නාවූ, ක්ෂීණාශ්‍රව භික්ෂුවට යම් උපෙක්ෂාවක් උපදීද, මහණෙනි, මේ නිරාමිස උපෙක්ෂාවෙනුත් අතිශයින් නිරාමිස උපෙක්ෂාවයයි කියනු ලැබේ. 

12. “මහණෙනි, සාමිස විමොක්ෂය කවරේද? රූපයෙන් යුක්තවූ විමොක්ෂය සාමිස විමොක්ෂයයි. අරූපයෙන් යුක්තවූ විමොක්ෂය නිරාමිස විමොක්ෂයයි. 
13. “මහණෙනි, නිරාමිස විමොක්ෂයෙනුත් අතිශයින් නිරාමිස විමොක්ෂය කවරේද? මහණෙනි, රාගයෙන් මිදුණ සිත ප්‍රත්‍යවේක්ෂා කරන්නාවූ, ද්වෙෂයෙන් මිදුණ සිත ප්‍රත්‍යවෙක්ෂා කරන්නාවූ, මොහයෙන් මිදුණ සිත ප්‍රත්‍යවේක්ෂා කරන්නාවූ, ක්ෂීණාශ්‍රව භික්ෂුවට යම් විමොක්ෂයක් උපදීද, මහණෙනි, මේ නිරාමිසයෙනුත් අතිශයින් නිරාමිසවූ විමොක්ෂයයි කියනු ලැබේ. 
තුන්වෙනි අට්ඨසත පරියාය වර්ගයයි. වේදනා සංයුත්තය නිමි. 




