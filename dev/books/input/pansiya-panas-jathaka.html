
<!DOCTYPE html>
<html lang="si">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Jathaka Stories Collection</title>
    <style>
        body { 
            font-family: 'Iskoola Pota', 'Nirmala UI', sans-serif; 
            line-height: 1.8; 
            max-width: 900px; 
            margin: 0 auto; 
            padding: 20px; 
            background-color: #f0f0f0; 
        }
        .story-section { 
            background: white; 
            padding: 50px; 
            margin-bottom: 40px; 
            border-radius: 12px; 
            box-shadow: 0 4px 15px rgba(0,0,0,0.05); 
        }
        h2 { color: #8b4513; text-align: center; margin-bottom: 30px; border-bottom: 2px solid #eee; padding-bottom: 10px;}
        h3 { color: #a0522d; margin-top: 30px; font-size: 1.2em; }
        p { margin-bottom: 20px; text-align: justify; color: #333; }
        .story-image { 
            width: 100%; 
            height: auto; 
            display: block; 
            border-radius: 8px; 
            margin-bottom: 15px;
        }
        .image-placeholder { 
            background-color: #fafafa; 
            border: 1px solid #eee; 
            border-radius: 8px; 
            padding: 15px; 
            margin: 25px 0; 
            text-align: center; 
        }
        .img-label { 
            font-style: italic; 
            display: block; 
            color: #666; 
            font-size: 0.9em;
        }
    </style>
</head>
<body>


        <!-- Story 0 -->
        <!--this was manually written-->
<h1>සංඥාපනය</h1>

<p>“පන්සිය ජාතක පොත් වහන්සේ” යයි සිංහල බෞද්ධ ජන සමූහයාගේ අතිශය ගෞරවයට පාත්‍ර වූ සිංහල ජාතක පොත වනාහි පාළි ජාතකට්ඨ කථාවේ සිංහල පරිවර්තනයකි.</p>
<p>ජාතකට්ඨ කථාවේ සම්පුර්ණ පරිවර්තනය එක කාලයක දී වත් එක් කෙනෙකුන් විසින් වත් කරණ ලද්දක් නො වන බව එහි දැක්වෙන භාෂා විලාසයෙන් මනාව පැහැදිලි වේ. හැම ජාතක කථාවක්ම නිදානය, වර්තමාන කථාව, අතීත කථාව, ධර්ම ව්‍යාකරණය, සමොධානය යන කොටස් පහකින් යුක්ත වේ. හැම පරිවර්තකයාම මේ ක්‍රමය දිගටම ගෙණ ගිය බැව් පෙණේ.</p>
<div class="subhead">නිදානය:</div>
<p>“එක් සමයෙක්හි බුදුහු දෙව්රම් වෙහෙර වැඩවසන සේක් භාවනා කිරීමෙහි හරණ ලද වීර්ය්‍ය ඇති භික්ෂු කෙණෙකුන් වහන්සේ අරභයා මේ ජාතකය වදාළ සේක.”</p>
<div class="subhead">වර්තමාන කථාව:</div>
<p>“බුදුරජානන් වහන්සේ සැවැත් නුවර වසන කල්හි එම නුවර වසන්නා වූ එක් කුල පුත්‍රයෙක් ජේතවනාරාමයට ගොස් බුදුන්ගෙන් බණ අසා රත්නත්‍රයෙහි ප්‍රසන්න වූ සිත් ඇතිව කාමයෙහි ආදිනව හා ප්‍රව්‍රජ්‍යාවෙහි අනුසස්.”</p>
<div class="subhead">අතීත කථාව:</div>
<p>“යටගිය දවස කසීරට බරණැස් නුවර බ්‍රහ්මදත්ත නම් රජ්ජුරු කෙණෙකුන් රාජ්‍යය කරණ කල්හි අප මහ බෝසතානෝ සාත්තු නායක කුලයෙහි පිළිසිඳ ගෙණ....”</p>
<div class="subhead">ධර්ම ව්‍යාකරණය:</div>
<p>“මෙසේ නැවතත් ධර්ම දේශනා කොට දුඃඛය සමුදය නිරෝධය මාර්ග යයි කියන ලද චතුරාර්ය සත්‍යය ප්‍රකාශ කොට වදාළ සේක.”</p>
<div class="subhead">සමොධානය:</div>
<p>“ශාස්තෘ වූ බුදුරජානන් වහන්සේ අතීත කථාවත් වර්තමාන කථාවත් දෙක එක්කොට අනුසන්ධි ගළපා එසමයෙහි මරුකතර ගියා වූ සෙසු පිරිස නම් දැන් මේ බුදු පිරිස් වන්නාහ. එසමයෙහි සාත්තුනායක පුත්‍ර නම් දැන් තිලෝගුරු සම්‍යක් සම්බුදු රජ වූ මම්ම වේදැයි තමන් වහන්සේ දක්වා වදාළ සේක.”</p>
<p>හැම ජාතක කථාවකම මෙම ක්‍රමය නොවෙනස්ව පවතී. එහෙත් ඒ ඒ කොටස්වල පෙණෙන භාෂාවිලාස විසදෘශතාවයෙන් මෙය බොහෝ කර්තෘවරුන්ගේ කෘතියක් බව පැහැදිලි වේ.</p>

<p>භාෂාව වනාහි මධුරය, සරලය, අසන්නන් ප්‍රිය කරණ සුලු ය ගාම්භීර්යයෙන් තොරය. හැම ක්‍රියාකාරක සම්බන්ධයකම වාගේ අන්තර් වාක්‍ය කීපයක් පවත්නේ ය.</p>

<p>“ඒ ලොභි වෙළෙඳා තලිය අතින් ගෙණ, රන්තලියක් 'වනැ' යි තලිය පිට ඉදිකටුවෙන් හිරක් ඇඳ රන් බව දැන 'මොවුන්ට කිසිවක් නොදීම මේ තලිය ගෙණ යෙමි' සිතා 'මේ තලිය කුමක් අගීද? අඩ මදටකුත් පමණ මේ තලියට මිල නැත්තේ ය' යි කියා බිමට දමා උනස්නෙන් නැඟී ගියේය.”</p>
<p>“ලෝභි වෙළෙඳා නැඟී ගියේ ය.” යන මේ ප්‍රධාන වාක්‍යය ඇතුළේ අන්තර්වාක්‍ය කීයක් තිබේ දැයි සසඳන්න. ජාතක පොත මුළුල්ල බඳු යෙදුම් වලින් ගහනය.</p>

<p>මුල් ජාතක කථා 50 කින් යුක්ත වූ මෙම කොටස ශ්‍රී ලංකා ප්‍රකාශක පොත්හල අයිතිකරු වූ සද්ගුණවත් ජී. පී. ඩී. ජිනදාස මහත්මයාගේ ආරාධනය පරිදි අපි සකස් කරලීමු. එහෙත් අනවකාශ මධ්‍යයෙහි මෙය නිම කරන්ට සිදුවූ හෙයින් යම්කිසි ප්‍රමාද දොෂාදියකින් සිදුවූවක් ඇතොත් එහි දී සමාධිය භජනය කරත්වා. මෙය මුද්‍රණද්වාරයෙන් ප්‍රකාශයට පැමිණ වූ ජී. පී. ඩී. ජිනදාස මහත්මයාට නිරොග සුවය ලැබේවා.</p>

<p class="gatha">අමරමෝලි නායක ස්ථවීර
1961-4-7 දින
විද්‍යොදය විශ්ව විද්‍යාලයේදීය.</p>

        

        <!-- Story 1 -->
        <h1>බුද්ධ වංශය හෙවත්, බුදුරදුන්ගේ ජීවිත කථාව.</h1>
<p class="pali-chant">නමො තස්ස භගවතො අරහතො සම්මා සම්බුද්ධස්ස.</p>

<div class="gatha">
    <p>වන්දිත්වා සිරසා සම්මා - සම්බුද්ධං පරමාදරා,</p>
    <p>බුද්ධ වංසං පවක්ඛාමි - සංගහෙත්වාටඨ කථා නයං.</p>
</div>

<p>අසරණ වූවන්ට සරණ වූ, සරණාගතයන්ට වජ්‍ර පඤ්ජරයක් වැනි වූ, කරුණාවට නිධානයක් වූ, තුන් ලොවට නායක වූ, සම්මා සම්බුද්ධ සර්වඥ රාජෝත්තමයාණන් වහන්සේට උතුම් වූ ආදරයෙන් යුතුව, භක්ති ප්‍රේමයෙන් බර වූ හිසින්, භය ලෝභාදියෙන් තොරව මනාව වන්දනා කොට, අටුවා නය ගෙන බුද්ධවංශය හෙවත් බුදුරජාණන් වහන්සේගේ ජීවිත කතාව සිංහල භාෂාවෙන් රචනා කරන්නෙමි. එය මනාව ඇසිය යුතුය.</p>

<p>පෙර ඒ ඒ කාරණයන් පිළිබඳව අපණ්ණක ජාතකය ආදී වූ යම් ජාතක ධර්ම කෙනෙක් සියල්ල දත්තා වූ සර්වඥයන් වහන්සේ විසින් දේශනා කරන ලද්දාහු ද, සත්වයන් සංසාර සාගරයෙන් එතෙර කිරීම අරමුණු කොට ඇත්තා වූ තුන්ලොවට නායක වූ සර්වඥයන් වහන්සේ යම් ජාතකයන්හි අනන්ත වූ බෝධි සම්භාරයන් මුහුකුරවා ගත් සේක් ද, ඒ සියල්ල එකතු කොට සංගායනාවට නගන්නා වූ සංගායනා කර්තෘන් විසින් යම් ධර්මයක් සංගායනා කරන ලද්දේ ද, ඒ ධර්මය ජාතක ධර්ම නම් වේ. එහෙයින් ජාතක අටුවාවෙහි මෙසේ කියන ලදී:</p>

<div class="gatha">
    <p>තං තං කාරණමාගම්ම, දෙසිතානි ජුතීමතා;</p>
    <p>අපණ්ණකාදීනි පුරා, ජාතකානි මහෙසිනා.</p>
    <p>යානි යෙසු චිරං සත්ථා, ලොකනිත්ථරණත්ථිකො;</p>
    <p>අනන්තෙ බොධිසම්භාරෙ, පරිපාචෙසි නායකො.</p>
    <p>තානි සබ්බානි එකජ්ඣං, ආරොපෙන්තෙහි සඞ්ගහං;</p>
    <p>ජාතකං නාම සඞ්ගීතං, ධම්මසඞ්ගාහකෙහි යං.</p>
</div>

<h2>සුමේධ පණ්ඩිතයෝ</h2>

<p>මුළු ලොවටම එකම නායකයාණන් වූ කකුසඳ, කෝණාගමන, කාශ්‍යප, ගෞතම, මෛත්‍රෙය යන බුදුරජාණන් වහන්සේලා නමැති සූර්යයන් පස් දෙනෙකුගෙන් බැබළුණු හෙයින් ‘භද්‍ර කල්පය’ යැයි නම් ලත් මේ කල්පයට සාරාසංඛ්‍ය කල්ප ලක්ෂයකට පෙර ‘සාරමණ්ඩ’ නම් කල්පයක් විය. ඒ කල්පයෙහි සතරවන අන්තඃකල්පයෙහි, සවිඤ්ඤාණක අවිඤ්ඤාණක සියලු රත්නයන්ට උත්පත්ති ස්ථාන වූ ගංගා, ගිරි (කඳු), තටාක (විල්), ආරණ්‍ය ආදියෙන් අලංකාර වූ ජම්බුද්වීපයෙහි, දෙවියන්ගේ ආලකමන්දා නම් රාජධානිය මෙන් සදා රම්‍ය වූ, ක්ෂණික මරණ නැති හෙයින් ‘අමර’ යැයි කියන ලද දෙවියන් වැනි වූ නරනාර්‍රී සමූහයාගෙන් ගැවසී ගත් හෙයින් ‘අමරවතී’ නුවර යයි නම් ලත් එක්තරා නුවරක් විය.</p>

<p>එහි සුමේධ නම් බ්‍රාහ්මණෝත්තම කෙනෙක් වාසය කළහ. ඔහු වනාහි සත්වන කුල පරම්පරාව දක්වා කුලය පිළිබඳ වචනයකින්වත් දෝෂාරෝපණය කළ නොහැකි වූ, මව් පිය දෙපසින්ම පිරිසිදු වූ, දුටුවන්ගේ සිත් තුළ ප්‍රිය උපදවන්නා වූ, අනංගයා පරදවන රූප ශෝභාවෙන් යුක්ත වූ අයෙක් විය. ඔහු ගොවිතැන් හෝ වෙළඳාම් ආදී වෙනත් කිසිදු ක්‍රියාවක නිරත නොවී, බ්‍රාහ්මණයන් විසින් උගත යුතු සෘග්, යජුර්, සාම යන ත්‍රිවේදය ද, අථර්ව වේදය ද, නිඝණ්ඩු, ව්‍යාකරණ, ජ්‍යොතිෂ ශාස්ත්‍රය ආදී වේදාංග හය ද, තවද ලෝකයෙහි පවතින යම් තාක් ශාස්ත්‍ර ඇද්ද ඒ සියල්ලෙහිම කෙළවරට පැමිණියා වූ බ්‍රාහ්මණෝත්තම කෙනෙක් විය. ඔහුගේ මව්පිය දෙදෙනා ඔහු ළදරු කාලයේ දී ම කාලක්‍රියා කළාහුය.</p>

<p>ඔහුගේ වස්තුව ආරක්ෂා කිරීමෙහි යෙදී සිටි රාසි වඩ්ඪක නම් අමාත්‍ය තෙමේ අය-වැය පොත ගෙන, රන් රිදී මුතු මැණික් ආදියෙන් පිරුණු වස්තු ගබඩාවල දොර හරවා, “ස්වාමීන් වහන්ස, මේ ධන රාශියෙන් මෙපමණක් ඔබ වහන්සේගේ මව සන්තක ධනය ය. මෙපමණක් පියා සන්තක ධනය ය. මෙපමණක් ඔබ වහන්සේගේ මුතුන් මිත්තන් සන්තක ධනය ය. ඔබ වහන්සේගේ සත් මුතුන් පරම්පරාවේ සිට පැවත එන්නා වූ මේ ධන රාශිය පරිහරණය කළ මැනව” යි කීහ.</p>

<div class="subhead">මහා පරිත්‍යාගය</div>

<p>එකල්හි සුමේධ පණ්ඩිත තෙමේ මෙසේ සිතූ සේක: “මාගේ මව්පිය ආදීහු මේ ධනය රැස්කොට තබා පරලොව යන්නාහු එකම කහවණුවක් තරම් දෙයක්වත් රැගෙන නොගියාහු ය. මා විසින් වනාහි මේ ධන සම්පත් දන් දීම් වශයෙන් මා සමග රැගෙන යන්නට වටින්නේ ය” යි සිතා රජතුමාට ඒ බව දන්වා, “ධන ධාන්‍යයෙන් ප්‍රයෝජන ඇති කෙනෙක් සුමේධ බ්‍රාහ්මණයන්ගේ ගෙදොරට එත්වා” යි මුළු නුවර බෙර හසුරුවා, යාචකයන්ගේ සිත් ලෙස දින හතක් මුළුල්ලෙහි රුවන් පිරූ ගබඩාවල දොර හැර, නොවසා දන් දුන් සේක.</p>

<p>ඉක්බිති මාගේ ස්වාමි දරු වූ ඒ සුමේධ බෝධිසත්වයෝ දිව්‍ය විමානයක් මෙන් උතුම් වූ මතුමහල් තලයෙහි රහසිගතව පලක් බැඳ වැඩ හිඳ මෙසේ සිතූහ. කෙසේ ද යත්; “එම්බා සුමේධ පණ්ඩිතයෙනි, නැවත නැවත භවයෙහි පිළිසිඳ ගැනීම නම් මහත් දුකකි. එසේම උපනුපන් ස්ථානයෙහි ශරීරයාගේ විනාශ වීම ද දුකකි. මම ද ඉපදීම ස්වභාව කොට ඇත්තෙමි. ජරාවට පත්වීම ස්වභාව කොට ඇත්තෙමි. රෝගී වීම ස්වභාව කොට ඇත්තෙමි. මෙසේ ජාති, ජරා, ව්‍යාධි, මරණ ඇති සසරෙහි දුක් විඳින මා විසින්, ජාති නැත්තා වූ, ජරා නැත්තා වූ, ව්‍යාධි නැත්තා වූ, මරණ නැත්තා වූ, ඒකාන්ත සැප ඇති, රාගාදීන් තැවීමක් නැති හෙයින් සිසිල් වූ අමෘත මහා නිර්වාණය සොයන්නට වටින්නේය. භවයෙන් මිදීම ඇති නිර්වාණ මාර්ගයක් ද ඒකාන්තයෙන්ම තිබිය යුතුය” යි සිතූ සේක.</p>

<p>එයින් මත්තෙහි ද සිතන සේක්, “යම් සේ මේ ලෝකයෙහි කයත් සිතත් පීඩා කරන්නා වූ දුක නැති කරන ‘සැපත’ නම් දෙයක් ඇත්තේද, එලෙසම භවය ඇති කල්හි ඒ භවය විනාශ කිරීමට සුදුසු වූ ‘විභවයක්’ (නිවනක්) ද තිබිය යුතුය. යම් සේ මේ ලෝකයෙහි නොඉවසිය හැකි උෂ්ණයක් ඇති කල්හි එය නැසිය හැකි ජලය, සුළඟ ආදී සිසිල් දෙයක් ඇත්තේ ද, එලෙසම රාගාදී ක්ලේශ ගිනි නිවා දමන නිර්වාණයක් ද තිබිය යුතුය. යම් සේ ලෝකයෙහි පවිටු වූ, ලාමක වූ පාප ධර්මයක් ඇති කල්හි, එය නැසිය යුතු වූ කල්‍යාණ වූ, නිවැරදි වූ කුසල ධර්මයක් ද තිබිය යුතුය. එලෙසම ඒ ඒ තැන උපදවන පවිටු වූ ජාතිය (ඉපදීම) ඇති කල්හි, ඒ ජාතිය නැති කරන්නා වූ නිර්වාණයකුත් ඇත්තේමය” යි නිවන් ඇති බව නිශ්චය කොට සිතූ සේක.</p>

<p>එහෙයින් මෙසේ කියන ලදී:</p>

<div class="gatha">
    <p>යථාපි දුක්ඛෙ විජ්ජන්තෙ, සුඛං නාමපි විජ්ජති;</p>
    <p>එවං භවෙ විජ්ජමානෙ, විභවොපි ඉච්ඡිතබ්බකො.</p>
</div>

<p>තවද බුදුන් පසේබුදුන් හැර සෙස්සන් විසින් නොසෙවිය හැකි නිවන් ඇති බව මෙසේ නොයෙක් උපමාවෙන් විනිශ්චය කොට සොයා, තමා කාමයෙන් නික්ම ගොස් ඒ නිර්වාණය සෙවිය යුතු බව නොයෙක් උපමාවෙන් නැවතත් සිතූ සේක. ඒ කෙසේ ද යත්;</p>

<p>“එම්බා සුමේධ පණ්ඩිතයෙනි, යම් සේ පුරුෂයෙක් මහත් වූ අසූචි වළක ගිලී කිළුටු වූ ශරීර ඇතිව සිටී ද, ඒ පුරුෂයා පස් පියුමෙන් ගැවසී ගත්, සිහිල් දියෙන් පිරී තිබෙන විලක් දැක, ඒ විලට බසින මග නොසොයා, ‘ශරීරයෙහි තැවරී තිබෙන අසූචි මල සෝදා පිරිසිදු වෙමි’ යි සිතා විලට බසින්නට උත්සාහ නොකරයි නම්, එය ඒ අඥාන පුරුෂයාගේ දෝෂයක් මිස විලෙහි දෝෂයක් නොවන්නේ ය. එසේම කෙලෙස් නමැති මල පිරිසිදු කිරීමට සමත් වූ නිවන් නමැති විලට බැස කෙලෙස් මල පිරිසිදු කිරීමට උත්සාහ නොකරයි නම්, එම්බා සුමේධ පණ්ඩිතයෙනි, එය තොපගේම දෝෂයක් මිස නිර්වාණ නමැති විලෙහි දෝෂයක් නොවන්නේ ය.</p>

<p>යම් සේ සොරුන් විසින් වට කරන ලද පුරුෂයෙක්, ගැලවී යන්නට සුදුසු මාර්ගයක් තිබිය දී, ඉදින් ඒ මග නො යේ නම් එය මාර්ගයෙහි දෝෂයක් නොවේ. එය ඒ පුරුෂයාගේම දෝෂයක් වන්නේ ය. එලෙසම කෙලෙස් නමැති සොරුන් විසින් පිරිවරා ගත්, හෙවත් වට කොට සිසාරා ගන්නා ලද පුරුෂයෙක් ඇත්තේ ද, ඒ පුරුෂයාට කෙලෙස් සතුරන්ගෙන් මිදුණු නිර්වාණ මාර්ගය තිබිය දී, ඒ මග නො යේ නම් ඒ පුරුෂයාගේම දෝෂයක් මිස නිර්වාණ මාර්ගයෙහි දෝෂයක් නොවන්නේ ය.</p>

<p>යම් සේ රෝගයකින් පීඩිත වූ පුරුෂයෙක්, සියලු රෝග සුව කිරීමෙහි දක්ෂ වූ වෛද්‍යවරයෙකු ළඟ සිටිය දී, ඒ වෛද්‍යවරයා වෙත ගොස් රෝගයට නිසි ප්‍රතිකාර නොකරවා ගනී නම්, ඔහුගේ දෝෂයක් මිස වෛද්‍යවරයාගේ දෝෂයක් නොවන්නේ ය. එලෙසම කෙලෙස් නමැති ව්‍යාධියෙන් පීඩිත වූ සත්ව තෙමේ රෝග සුව කිරීමට සමත් වූ නිවන් නමැති ආචාරීන් වහන්සේව සේවනය නොකරයි නම්, ඒ පුද්ගලයාගේ දෝෂයක් මිස නිවන් නමැති ආචාරීන්ගේ දෝෂයක් නොවන්නේ ය.”</p>

<p>එහෙයින් මෙසේ කියන ලදී:</p>

<div class="gatha">
    <p>යථා ගූථගතො පුරිසො, තළාකං දිස්වාන පූරිතං;</p>
    <p>න ගවෙසති තං තළාකං, න දොසො තළාකස්ස සො.</p>
</div>

<p>“තවද වැසිකිළියක පහ කරන ලද මල මුත්‍ර කෙරෙහි කිසි ආශාවක් නොකොට, නින්දා කොට යන ස්ත්‍රී පුරුෂයෝ, එය රෙදි කොනක දවටාගෙන හෝ ඉණෙහි ගසාගෙන හෝ නොයති ද, එලෙසම මා විසිනුත් මේ කුණු ශරීරය කෙරෙහි ආශාවක් හෝ මැදහත් බවක් හෝ නොකොට එය අතහැර දමා නිවන් පුර යා යුතුය.</p>

<p>තවද යම් සේ නාවිකයෝ දිරා ගිය, සිදුරු වී ජලය කාන්දු වන ජරාවට පත් නැව් හැර දමා යත් ද, එසේම මා විසිනුත් නව දොරකින් කුණු වෑහෙන මේ ශරීරය හැර නිවන් පුර යා යුතුය.</p>

<p>තවද යම් සේ පුරුෂයෙක් නොයෙක් රත්නයන් රැගෙන සොරුන් සමග යන විට, තමාගේ රත්නයන් සොරුන් නිසා නැසී යයි දෝ යන බියෙන්, ඔවුන් හා නොගොස් උවදුරු රහිත මාර්ගයකින් යයි ද, එසේම මා විසිනුත් සොරුන් වැනි මේ ශරීරය හැර යා යුතුය. ඉදින් තෘෂ්ණාව කළෙම් නම් කුසල් නමැති රුවන් නැසෙන්නේ ය. එබැවින් මා විසිනුත් කුසල් නමැති රුවන් නැසීමට ඇති බිය නිසා මේ ශරීරය හැර නිවන් නමැති නගරයට යා යුතුමය” යි සිතූ සේක.</p>

<p>එහෙයින් මෙසේ කියන ලදී:</p>

<div class="gatha">
    <p>යථාපි කුණපං පුරිසො, කණ්ඨෙ බද්ධං ජිගුච්ඡිය;</p>
    <p>මොචයිත්වාන ගච්ඡෙය්‍ය, සුඛී සෙරී සයංවසී.</p>
</div>

<div class="subhead">තාපස ප්‍රවෘජ්‍යාව</div>

<p>මේ ආදී අනේක උපමාවෙන් ගිහිගෙන් නික්මෙන්නට සුදුසු අර්ථය සිතින් සලකා බලා, තමන්ගේ ප්‍රමාණය ඉක්මවා තිබූ ධන රාශිය පෙර කී ක්‍රමයෙන් යාචකාදීන්ට දන් දී, වස්තුකාම ක්ලේශයන් හැර අමර නම් නුවරින් නික්ම හුදකලාව හිමාලයේ ධම්මික නම් පර්වතය ඇසුරු කොට, පඤ්ච දෝෂවලින් තොර වූ පන්සලක් හා සක්මන් මළුවක් මවා (විශ්වකර්මයා ලවා නිර්මාණය කරවා), කාමච්ඡන්දාදී පංච නීවරණ ධර්මයන්ගෙන් වෙන් වූ පඤ්චාභිඥා අෂ්ට සමාපත්ති උපදවනු පිණිස, ඒ ආශ්‍රම ප්‍රදේශයෙහි නව දෝෂයකින් යුක්ත වූ සාටක යුගලය (ගිහි වස්ත්‍ර) හැර දමා, දොළොස් ගුණයකින් යුත් වාක චීවරය (වල්කල වස්ත්‍ර) හැඳ සෘෂි ප්‍රව්‍රජ්‍යාවෙන් පැවිදි වූ සේක. මෙසේ පැවිදි වූ තැනැත්තේ අෂ්ට දෝෂයකින් යුත් ඒ පන්සල (ගෘහය) හැර දමා, දස ගුණයකින් යුක්ත වූ වෘක්ෂ මූලයට එළඹ, ධාන්‍යයෙන් කළා වූ සියලු භෝජනයන් හැර, වැටුණු පලතුරු භෝජනය කොට, හිඳීම සහ සක්මන් කිරීම යන ඉරියව්වලින් වීර්යය කිරීමෙහි යෙදී සත් දවසක් ඇතුළත දී ම පඤ්චාභිඥා අෂ්ට සමාපත්තිලාභී වූ සේක.</p>

<p>එයින් මෙසේ කියන ලදී:</p>

<div class="gatha">
    <p>එවාහං චින්තයිත්වාන, නෙකකොටිසතං ධනං;</p>
    <p>නාථානාථානං දත්වාන, හිමවන්තමුපාගමිං.</p>
</div>

<div class="subhead">දීපංකර බුදුරදුන්ගේ පහළ වීම</div>

<p>එසමයෙහි අවිද්‍යා නමැති අන්ධකාරය නසන්නා වූ, සද්ධර්ම නමැති ප්‍රදීපාලෝකය කරන්නා වූ, සර්ව ලෝකයා හට ශාන්ති කර වූ දීපංකර නම් සම්මා සම්බුදුරජාණන් වහන්සේ, ඊට පෙර කාලයෙහි බොහෝ කල්ප කෝටි සිය දහස් ගණනක් මුළුල්ලෙහි දානාදී සමත්‍රිංශත් පාරමී ධර්මයන් පුරා, රම්‍යවතී නම් රාජධානියෙහි සුදේව නරපතින් නිසා සුමේධා නම් බිසවුන්ගේ කුසෙහි පිළිසිඳ ගෙන, වළාකුළු පටලයකින් නික්මුණු පූර්ණ චන්ද්‍ර මණ්ඩලයක් මෙන් මව් කුසින් බිහි වී, දස දිග බලා උතුරු දිසාවට මුහුණ ලා සිංහනාද කොට, ක්‍රමයෙන් වැඩී හංසය, කොංචය, මයුරය යන නම් ඇති තුන් මාලිගාවල ලක්ෂ ගණන් නාටක ස්ත්‍රීන් සමග රාජ්‍ය ශ්‍රී සම්පත් අනුභව කරමින් සිටි සේක. ලක්ෂයක් අවුරුදු ආයුෂ ඇති ඒ කාලයෙහි දස දහසක් අවුරුදු මුළුල්ලෙහි ගිහි ගෙයි වැස, පදුමා නම් දේවියගේ කුසින් වෘෂභස්කන්ධ නම් පුත් රුවනක් උපන් කල්හි, ජරා, ජීර්ණ, ව්‍යාධි, මෘත යන දේව දූතයන් තුන්දෙනා දැක, සසර කලකිරී, නැවත පැවිදි රූපය දැක ‘මේ ලෙස කරමි’ යි සිතා අලංකාරවත් වූ ඇත් කඳ පිට නැගී, එසේම සූවාසු දහසක් ඇත් කඳ පිට නැගි රජ දරුවන් පිරිවරාගෙන, මහත් වූ රාජකීය පිරිස සමග මහාභිනිෂ්ක්‍රමණය කොට පැවිදි වූ සේක.</p>

<p>උන්වහන්සේ අනුව පැවිදි වූ කෝටියක් පමණ භික්ෂූන් විසින් පිරිවරා ගන්නා ලදුව දස මසක් මුළුල්ලෙහි දුෂ්කර ක්‍රියා කොට, එක්තරා පුර කාන්තාවක් විසින් පිළිගන්වන ලද දිව්‍ය ඕජස් දැමූ කිරිපිඬු වළඳා, සල් වනයෙහි දිවා විහරණය කොට, සුනන්දා නම් ආජීවකයා දුන් කුස තණ මිටි පිළිගෙන, පුලිල නම් බෝධි වෘක්ෂ මූලයෙහි දී සම්‍යක් සම්බෝධි ඥානය ලබා ගත් සේක. බෝධි වෘක්ෂය සමීපයෙහි ම පිළිවෙළින් සති හතක් ගෙවා, සුනන්දාරාමයෙහි දී ධර්ම චක්‍රය පවත්වා, සුමංගල හා තිස්ස යන නමින් ප්‍රසිද්ධ අග්‍ර ශ්‍රාවක දෙදෙනා වහන්සේ සමග හැම කල්හිම ආශ්‍රවයන් ක්ෂය කළ සාර ලක්ෂයක් පමණ රහතන් වහන්සේලා විසින් පිරිවරා ගන්නා ලදුව, සාගත නම් මහා තෙර කෙනෙකු විසින් උපස්ථාන ලබමින්, නන්දා හා සුනන්දා යන අග්‍ර ශ්‍රාවිකා දෙදෙනා ලබා ගත් සසුන ඇතිව, පිළිවෙළින් සැරිසරණ සේක් රම්‍ය (සුදර්ශන) නම් නුවරට පැමිණ, ක්ලේශ ගින්නෙන් තැවුණා වූ ජනයන් ධර්ම කථා නමැති අමෘත රස ධාරාවෙන් සිසිල් බවට පමුණුවමින් සුදර්ශන මහා විහාරයෙහි වැඩ වදාරන සේක.</p>

<p>මෙසේ “සර්වඥයන් වහන්සේ සුදර්ශන මහා විහාරයෙහි වැඩ වසන සේකැ” යි ඇසූ රඹගම් (රම්‍ය) නුවර වැසි ශ්‍රද්ධාවන්ත ජනයෝ සුවඳ, දුම්, මල්, පහන් අතින් ගෙන බුදුන් කරා එළඹ, පසඟ පිහිටුවා වැඳ, සුවඳ මල් ආදියෙන් පුදා බණ අසා, “ගැත්තවුන් කෙරෙහි අනුකම්පාවෙන් හෙට දවසට භික්ෂාව ඉවසා වදාරන සේක්වා” යි ආරාධනා කොට නුවරට ගොස්, දෙවැනි දවසේ මහ දන් සලසා, නුවර අලංකාර කොට, නැවත බුදුන් වඩිනා මාර්ගය සරසන්නාහු ජලයෙන් කැඩුණු තැන්වල පස් පුරවා සමතලා කරමින්, රිදී පටක් සේ වැලි අතුරා, ලද පස් මල් ඉසිමින්, නානා විධ විචිත්‍ර වස්ත්‍රයෙන් ධජ පතාක නංවමින්, කෙසෙල් තොරණ, පුන් කලස් පේළි ආදිය සදමින් සිටියහ.</p>

<div class="subhead">මාර්ගය සැරසීම සහ නියත විවරණය</div>

<p>ඒ සමයෙහි සුමේධ තාපසයන් වහන්සේ උන්වහන්සේගේ ආශ්‍රමයෙන් පිටත්ව, මාර්ගය සරසමින් සිටි ඒ මනුෂ්‍යයන්ට ඉහළින් අහසින් යන සේක්, සතුටු වූ සිත් ඇති ඒ මිනිසුන් දැක “කාරණා කිමෙක් දෝ” යි විමසනු පිණිස අහසින් බැස එකත්පසෙක සිට, “එම්බා උපාසකවරුනි, මේ මාර්ගය තොපි කවුරුන් සඳහා අලංකාර කොට සරසවු ද?” යි ඒ මනුෂ්‍යයන්ගෙන් විචාළ සේක. එය ඇසූ ජනයෝ කියන්නාහු, “ස්වාමී වූ සුමේධ පණ්ඩිතයන් වහන්ස! ඔබ තවම නොදන්නා සේක් ද? දීපංකර නම් දසබලධාරී වූ සර්වඥයන් වහන්සේ සර්වඥතා ඥානයට පැමිණ, පවත්වන ලද උතුම් වූ ධර්ම චක්‍රය ඇතිව, ලෝකාභිවෘද්ධිය පිණිස ගම් නියම්ගම් ආදියෙහි සැරිසරණ සේක් අපගේ නුවර සුදර්ශන මහා විහාරයෙහි වැඩ වසන සේක. අපි ඒ සර්වඥයන් වහන්සේ ඇතුළු මහා සංඝයා වහන්සේට දන් දෙනු පිණිස ආරාධනා කොට උන්වහන්සේලා වඩිනා මාර්ගය සරසන්නෙමු” යි කීහ.</p>

<p>ඒ ඇසූ සුමේධ තාපසයන් වහන්සේ සිතන සේක්; “කල්ප ලක්ෂයකින් වුවද ‘බුදු කෙනෙක්’ යන ශබ්ද මාත්‍රයක් ඇසීම දුර්ලභ ය. එබඳු සර්වඥ කෙනෙකුන් වහන්සේ ලෝකයෙහි පහළ වූ සේකැ යි ඇසීමි. නොබෝ වේලාවකින් දක්නට ලැබේ යැයි ප්‍රීතියෙන් පිනා ගිය සිත් ඇතිව, මේ මාර්ගයෙන් එක් කොටසක් මා විසිනුත් සැරසිය යුතුය” යි සිතා, “එසේ වී නම් උපාසකවරුනි, මටත් මින් කොටසක් දෙනු මැනව” යි ඉල්ලූ සේක. උපාසකවරුත් සුමේධ තාපසයන් වහන්සේ සෘද්ධි ඇති සේකැයි දැන, තමන් විසින් වහා සරසා ගත නොහැකි වූ සිහිල් දියෙන් පිරුණු ගැඹුරු මඩ වළක් දී “මෙය ඔබ වහන්සේ සැරසුව මැනවැ” යි කීවාහුය.</p>

<p>එකල්හි සුමේධ තාපසයන් වහන්සේ බුද්ධාලම්බන ප්‍රීතිය උපදවා සිතන සේක්, “මෙම ස්ථානය සෘද්ධියෙන් සරසන්නට මම සමර්ථ වෙමි. එනම් අමරපුරට අධිපති වූ ශක්‍ර දිව්‍ය රාජයාගේ පරසතු රුක සොලවා මල් ගෙනවිත් සරසන්නට සමර්ථ වෙමි. නාග ලෝකයට අධිපති වූ නාග රාජයාගේ සිත් සතුටු කරවන කඩුපුල් මල් ගෙනවිත් සරසන්නට සමර්ථ වෙමි. ස්වර්ණ මේරු පර්වත රාජයාගේ යට කොටසින් සත් රුවන් ගෙනවිත් මේ ගැඹුරු මඩ වළ පුරවන්නට සමර්ථ වෙමි. තවද අහස බලා රුවන් වැසි වස්වා මේ මඩ වළ පුරවන්නට ද සමර්ථ වෙමි. එහෙත් මෙසේ සෘද්ධි බලයෙන් සැරසීම වනාහි මගේ සිත සතුටු වන්නා වූ ක්‍රියාවක් නොවේ. අද මා විසින් ඒ තිලෝගුරු සර්වඥයන් වහන්සේ උදෙසා කයෙන් මහන්සි වී කරන වතාවත් (කාය වෙය්‍යාවෘත්‍ය) කළ යුතුයි” සිතා, එබඳු මහානුභාව සම්පන්න තාපසයන් වහන්සේ බුදුන් කෙරෙහි මහත් ගෞරවයෙන් මෘදු මොළොක් අතින් පස් ගෙනවිත් ඒ මඩ වළ පුරවමින් සිටියදී, එය නිම වන්නටත් කලින් ම තුන් ලොවට පහනක් වැනි වූ, දස බලධාරී වූ ඒ දීපංකර නම් සර්වඥයන් වහන්සේ මහානුභාව සම්පන්න වූ, ෂඩ් අභිඥාධර වූ, ආශ්‍රවයන් ක්ෂය කළා වූ, සංඝයාට අලංකාරයක් වූ සාර ලක්ෂයක් පමණ භික්ෂූන් විසින් පිරිවරා ගන්නා ලදුව, අසදෘශ වූ බුද්ධ ලීලාවෙන් වැඩම කළ සේක.</p>

<p>එකල්හි සුමේධ තාපසයන් වහන්සේ ඇස් දල්වා බලා, අලංකාර කරන ලද මාර්ගයෙන් වඩින්නා වූ දසබලධාරී වූ සර්වඥයන් වහන්සේගේ මනාව පිහිටි දෙපා ආදී දෙතිස් මහා පුරුෂ ලක්ෂණයෙන් සැරසුණු, අසූවක් අනුව්‍යඤ්ජනයෙන් බැබළෙන, රියන් ප්‍රභා මණ්ඩලයෙන් හාත්පස ආවරණය වූ, මැණික් පැහැති අහස් තලයෙහි දස දිග දිවෙන ලක්ෂ ගණන් විදුලි රේඛා මෙන් එකිනෙක වෙලී ගිය නිල්, කහ, රතු, සුදු, මදටිය, ප්‍රභාස්වර යන ෂඩ් වර්ණ ඝන බුද්ධ රශ්මි මාලාවන් විහිදුවන්නා වූ ආත්ම භාවයෙන් බැබළුණු ඒ ලෝක ස්වාමී වූ සර්වඥයන් වහන්සේ දැක, “අද මා විසින් දස බලධාරී වූ මේ උතුමාණන් වහන්සේට ජීවිත පරිත්‍යාග කරන්නට වටින්නේය” යි සිතූහ.</p>

<p>“භාග්‍යවත් වූ සර්වඥයන් වහන්සේගේ දෙසිය සොළසක් මංගල ලක්ෂණයෙන් විසිතුරු වූ ශ්‍රී පාද යුග්මය මේ මඩ මත නොතබා, මැණික් පුවරුවකින් කළ පාලමක් පාගා වඩින්නාක් මෙන් සාර ලක්ෂයක් පමණ රහතන් වහන්සේලා සමග මාගේ පිට පාගාගෙන වඩිනා සේක්වා! එසේ වැඩීම මට දීර්ඝ කාලයකට සිතට සැප පිණිස වන්නේය” යි සිතා දළමඬුලු (කෙඳි සහිත පලස්) හා අඳුන් දිවි සම්, වැහැරි සිවුරු යන මේවා කාලවර්ණ වූ මඩ මතුපිට අතුරා, මැණික් පුවරු පාලමක් මෙන් මඩ මත මුනින් වැතිරී ගත් සේක.</p>

<div class="image-placeholder" data-prompt="Masterpiece, Ancient South Asian painting style, No Frame, No Cracks, No Fading, high quality, sharp focus. [Scene]: Sumedha the hermit, with matted hair and wearing bark robes and antelope skin, is lying face down in a muddy ditch, his body forming a bridge. [Character]: Dipankara Buddha, possessing golden skin, wearing saffron robes, and having a serene expression with a radiant halo around his head, stands ready to step onto Sumedha's back. [Background]: Behind the Buddha are thousands of Arahant monks in saffron robes. The surrounding road is decorated with white sand and flags, but the specific spot under Sumedha is muddy. [Lighting/Mood]: Divine, radiant, reverent atmosphere, golden sunlight illuminating the Buddha.">
<img src="../jathaka-images/1_img_1.jpeg" class="story-image" alt="Story Illustration" >
    <span class="img-label">සුමේධ තාපසයාණන් මඩ මත ඒදණ්ඩක් සේ වැතිර සිටින අයුරු</span>
</div>

<p>මෙසේ මඩ මතුපිට වැතිර සිටියා වූ සුමේධ තාපසයන් වහන්සේ නිල් මහනෙල් පෙති බඳු වූ දෑස් දල්වා තුන් ලොවට එකම සූර්යයා වූ දීපංකර සම්මා සම්බුද්ධ සර්වඥ රාජෝත්තමයාණන් වහන්සේගේ අසමසම වූ, සිතා නිම කළ නොහැකි වූ, උපමා රහිත වූ බුද්ධ ශ්‍රී විලාසය බලන සේක් සතුටු වී මෙසේ සිතූ සේක.</p>

<p>කෙසේ ද යත්; “ඉදින් මට අවශ්‍ය නම් මේ බුදුන් කෙරෙහි පැවිදිව ලෝභ, ද්වේෂ, මෝහ, මද, මාන, මාත්සර්ය ආදී සියලු ක්ලේශයන් නසා අග්‍ර දක්ෂිණෙය බවට (රහත් බවට) පැමිණ, සාර ලක්ෂයක් රහතන් වහන්සේලාට නවක භික්ෂුවක් වී බුදුන් පිරිවරා රම්‍ය නම් නුවරට වඩින්නට මම සමර්ථ වෙමි. එහෙත් එසේ කිරීම, ඉතා මිහිරි රස ඇති භෝජනයක් ලැබ, බොහෝ කාලයක් බඩගින්නෙන් පීඩිත සත්ව සමූහයා බලා සිටිය දී අඳුරු ගබඩාවකට වැදී තනිව අනුභව කිරීමක් වැනිය. බඩගින්නෙන් හා පිපාසයෙන් පෙළෙන ළදරුවන් බලා සිටිය දී අමෘත රස අනුභව කරන මවක් වැනිය. ගිනි ගෙන දැවෙමින් දරුවන් හඬ හඬා සිටිය දී තනිව ගැලවී දුවන මව්පියන් වැනිය. එසේ හෙයින් හුදකලාව අප්‍රසිද්ධව නිවන් පුර යාමෙන් ප්‍රයෝජන නැත. මම ද දීපංකර දසබලධාරී සර්වඥයන් වහන්සේ මෙන් සම්මා සම්බෝධියට පැමිණ, සද්ධර්ම නමැති නැවෙහි නංවා සංසාර නමැති සාගරයෙන් සත්ව වර්ගයා එතෙර කොට, නිවන් නමැති අමා රසයෙන් සන්තර්පණය කොට, පසුව පරිනිර්වාණය කරන්නෙමි. එය මට සුදුසු ය” යි සිතා අෂ්ට ධර්ම සමෝධානයෙන් යුක්තව බුද්ධත්වයට අධිෂ්ඨාන කොට වැතිර සිටි සේක.</p>

<p>එකල්හි ලෝකයාට ශාන්තිය උදාකරන්නා වූ දීපංකර නම් සර්වඥ රාජෝත්තමයාණන් වහන්සේ වැඩම කොට සුමේධ තාපසයන් වහන්සේගේ හිස පැත්තේ සිට, සවස ඝන වළාකුළක පැහැයෙන් බැබළෙන රුවන් කන්දක් සේ ෂඩ් වර්ණ ඝන රැස් මාලාවෙන් දිලිහි දිලිහී වැඩ සිට, රන් ප්‍රාසාදයක ඉන්ද්‍රනීල මාණික්‍යයෙන් කළ සිංහ පඤ්ජරයක් (කවුළුවක්) විවෘත කරන්නෙකු මෙන්, පඤ්ච වර්ණ ප්‍රසාදයෙන් යුත් දෑස් විවර කොට, මඩ පිට වැතිර සිටි සුමේධ තාපසයන් දෙස බලා වදාරා, “මේ උග්‍ර තපස් ඇති තාපස තෙමේ බුද්ධත්වයට අධිෂ්ඨාන කොට වැතිර සිටින්නේය. මොහුට ඒ ප්‍රාර්ථනාව ඉටු වේ දෝ නොවේ දෝ” යි ප්‍රමාණය ඉක්මවා ගිය කල්ප කෝටි සිය දහස් ගණනක් ඈත අනාගතය දක්නා ඥානය මෙහෙයවා බලන සේක්, “මෙයින් සාරාසංඛ්‍ය කල්ප ලක්ෂයක් ගත වූ කල්හි මොහු ගෞතම නම් බුදු වන්නේය” යි දැක පිරිස මැද වැඩ සිට, කැටුව වඩිනා සාර ලක්ෂයක් භික්ෂූන් වහන්සේට ආමන්ත්‍රණය කළ සේක.</p>

<p>“මහණෙනි, පඤ්චාභිඥා අෂ්ට සමාපත්තිලාභී හෙයින් උග්‍ර වූ තේජස් ඇති මේ සුමේධ තාපසයන් දෙස බලව. මෙතෙමේ සාමාන්‍ය සත්වයෙක් නොවේ. මේ කල්පයට සාරාසංඛ්‍ය කල්ප ලක්ෂයකින් මත්තෙහි උත්තරී මනුෂ්‍ය ධර්මයෙන් අනුත්තර වූ මාර්ගයෙන් ගොස් ලොවුතුරා බුදු වී, පඤ්ච මහා ගංගාවල ජලයෙනුත් නිවිය නොහැකි ත්‍රිවිධ ගිනි නිවා, සත්වයන්ට අමා මහ නිවන් බෙදා දෙන කෙනෙකි. එසේ හෙයින් මෙබඳු උදාර අදහස් ඇති සත්වෝත්තමයෝ ලෝකයෙහි දුර්ලභ වෙති. මුළු ලොව සනාථ කරන්නෝත් මෙබඳු එක්කෙනෙක්මය.”</p>

<p>“තමන් මතු සර්වඥතා ඥානයට පැමිණෙන කාලයෙහි නොයෙක් වර ගර්ජනා කොට විඩාවට පත් වන්නා වූ මහ පොළොව අදම වැළඳගෙන සතුටු කරන්නා වූ මේ මඩ මත වැතිර සිටින මහා පුරුෂයාණෝ, සියලු වස්තුවෙන් පිරුණු කපිලවස්තු නම් නුවරක ඉපිද, සතළිස් දහසක් දෙවඟනන් බඳු වරඟනන් විසින් පිරිවරා ගන්නා ලදුව ගෘහ වාසයෙහි වැස, විසි නවවන වියේ දී ගෘහයෙන් නික්ම (මහාභිනිෂ්ක්‍රමණය කොට), ඥානය මේරීම සඳහා සය අවුරුද්දක් දුෂ්කර ක්‍රියා කොට, අජපාල නම් නුග රුක මුල දී කිරිපිඬු පිළිගෙන නේරඤ්ජරා නම් ගං ඉවුරේ දී වළඳා, දෙවියන් විසින් අලංකාර කොට පිළියෙළ කරන ලද මාර්ගයෙන් බෝ මැඩට එළඹ, පැදකුණු කොට, උතුම් වූ ඇසතු නම් බෝධි වෘක්ෂ මූලයෙහි බුදු වන්නේය” යි යනාදී වශයෙන් ඒ බුදු වන කාලයෙහි සියලු ප්‍රවෘත්තිය සිව්වනක් පිරිස මැද ප්‍රකාශ කොට වදාරා, අනාගතයේ රාජ්‍ය ශ්‍රීයට පත්වන රජ කුමරෙකුට තෑගි දී පිරිස මැද සතුටු කරවන නර දේව රජෙකු සේ ප්‍රශංසා කොට, නියත විවරණ දී, දෑසමන් මල් අට මිටකින් පුදා ප්‍රදක්ෂිණා කොට වැඩම කළ සේක. ඒ රහතන් වහන්සේලා ද සුවඳ මල් ආදියෙන් පුදා ප්‍රදක්ෂිණා කොට වැඩම කළ සේක.</p>

<p>තවද දස දහසක් සක්වළ දෙවියන් හා එතැනට රැස් වූ මනුෂ්‍යයෝ ද සුවඳ, දුම්, මල්, වස්ත්‍රාභරණ ආදියෙන් පුදා බෝසතුන් වැඳ ප්‍රදක්ෂිණා කොට, “ස්වාමීනි, යම් සේ පුරුෂයෙක් කෙලින් ඇති තොටුපළෙන් ගඟෙන් එතෙර වන්නට උත්සාහ කොට වැරදුණහොත් පහළ තොටුපළකින් එතෙර වේ ද, එලෙසම මේ දීපංකර නම් බුදුරජාණන් වහන්සේගේ සසුනෙන් අප පිරිහුණහොත්, ඔබ වහන්සේ බුදු වන කාලයෙහි ඔබ කරා පැමිණ නිවන් අමා දකිමු” යි ප්‍රාර්ථනා කොට දීපංකර බුදුන් සමග ගියහ.</p>

<p>කල්හි මාගේ ස්වාමි දරු වූ සුමේධ තාපසයන් වහන්සේ වැතිර සිටි තැනින් නැගී, “පාරමී ධර්මයන් සොයමි” යි දෙවි මිනිසුන් පිදූ මල් ගොඩ මත පලක් බැඳ වැඩ උන් සේක. මෙසේ බෝධිසත්වයන් වහන්සේ වැඩ උන් කල්හි සකල දස දහසක් ලෝක ධාතුවෙහි දිව්‍ය බ්‍රහ්මාදීහු රැස්ව බෝධිසත්වයන් වහන්සේට මෙසේ ස්තුති කොට කීහ.</p>

        

        <!-- Story 2 -->
        <div class="subhead">පාරමී ධර්ම මෙනෙහි කිරීම</div>

<p>“ඒ කෙසේද?” යත්;</p>

<p>“සුමේධ තාපසයන් වහන්ස, පාරමිතාවන් සොයනු පිණිස පර්යංකය බැඳ වැඩ සිටි පෙර බෝධිසත්වවරුන්ට පහළ වූ යම් පූර්ව නිමිති කෙතෙක් ඇද්ද? ඒ සියල්ලම අද දක්නට ලැබේ.”</p>

<p>“ඔහු කවුරුන්ද?” යත්;</p>

<p>“පෙර බෝසතුන් පාරමිතා සෙවීමෙහි යෙදෙන විට පැවති අධික වූ උෂ්ණය සංසිඳෙයි. දැඩි ශීතල පහව යයි. ඒ සියල්ල අදත් විද්‍යාමාන විය. එහෙයින් ඒකාන්තයෙන්ම බුදු වන සේක්මය. දස දහසක් ලෝක ධාතුව නිශ්ශබ්ද වෙයි. නිරාකූල වෙයි. අද ද සියලු ලෝක ධාතුව නිශ්ශබ්ද විය. නිරාකූල විය. එසේ හෙයිනුත් ඒකාන්තයෙන්ම බුදුවන සේක්මය. සත්ත්වයන්ට අප්‍රිය වූ මහත් සුළඟ නොහමයි. ගංගා, ඇළ, කඳුරැලි ආදිය ගලා නොයයි. ඒ සියල්ලම අදත් විද්‍යාමාන විය. එසේ හෙයිනුත් ඒකාන්තයෙන්ම බුදුවන සේක්මය. ගොඩබිමෙහි ද දියෙහි ද හටගෙන පිපෙන්නා වූ සියලු පුෂ්ප ජාතීහු පිපෙති. අදත් එසේම විය. එසේ හෙයිනුත් ඒකාන්තයෙන්ම බුදුවන සේක්මය.”</p>

<p>“සියලු ලතා වෘක්ෂයෝ ඵලයෙන් බර වෙති. අදත් එසේම විය. ඒ කාරණයෙනුත් ඒකාන්තයෙන් බුදුවන සේක්මය. තවද අහසෙහි වූ ද පොළොවෙහි වූ ද සියලු රත්නයෝ විශේෂයෙන් බැබලෙන්නාහු වෙති. මිනිස් ලොව වූද දිව්‍ය ලොව වූද උභය තූර්යයෝ කිසිවෙකු විසින් වාදනය නොකරන ලදුව වාදනය වූවාහු වෙති. අදත් එසේම විය. ඒ කාරණයෙනුත් ඒකාන්තයෙන් බුදුවන සේක්මය.”</p>

<p>“ආකාශයෙහි විවිධ විචිත්‍ර වූ පුෂ්පයෝ අහසින් වැටී ගොඩ ගැසෙති. අදත් එසේම විය. ඒ කාරණයෙනුත් ඒකාන්තයෙන් බුදුවන සේක්මය. දස දහසක් සක්වළ සියලු නිරයන්හි ගිනි නිවී ගියේ වෙයි. අදත් එසේම විය. ඒ කාරණයෙනුත් ඒකාන්තයෙන් බුදුවන සේක්මය.”</p>

<p>මේ ආදී වශයෙන් දෙවියන් විසින් කරන ලද අනන්ත ස්තුතිය ද, දීපංකර සර්වඥයන් වහන්සේ විසින් වදාළ වචනය ද අසා සතුටු වූ සුමේධ තාපසයන් වහන්සේ මෙසේ සිතූ සේක.</p>

<p>“සර්වඥවරයෝ නම් හිස් වචන නැත්තෝය. සර්වඥවරයන්ගේ වචනයෙහි වෙනස් වීමක් නැත්තේය. යම් සේ ආකාශයෙහි දැමූ කැටය භූමියෙහි ම වැටේද, එලෙසින්ම උපන් සත්ත්වයාගේ මරණය නියත මය. එසේම සර්වඥවරයන්ගේ වචනයත් නියත වන්නේය. එසේ හෙයින් මම ඒකාන්තයෙන්ම බුදුවෙමි’යි නියත කොට සිතූ සේක.”</p>

<p>“මෙසේ ‘ඒකාන්තයෙන් බුදුවෙමි’යි කරන ලද අදිටන් ඇති සුමේධ බෝධිසත්ත්ව තෙම, බුදු බවට පත්වීමට අවශ්‍ය ධර්මයන් සොයන සේක් උඩ, යට, නැගෙනහිර, දකුණ, බටහිර, උතුර ආදී දස දිශාවෙන් කවර දිශාවක වනාහි බුද්ධකාරක ධර්මයෝ වෙසෙද්දෝ හෝ’යි අනෙක ප්‍රකාරයෙන් බලන සේක්, කිසි දිශාවකත් නොදැක තමන් වහන්සේගේ සිත තුළම බලා, සියලු බෝධිසත්ත්වයන් විසින් ඇසුරු කරන ලද, මැනවින් සේවනය කරන ලද, කරුණාව හා උපාය ප්‍රඥාවෙන් දැනගන්නා ලද, තමන් සතු දේ අනුන්ට දීමේ චේතනාව නම් වූ පළමුවෙනි දාන පාරමිතාව දැක මෙසේ සිතූහ.”</p>

<p>“සුමේධ පණ්ඩිතයෙනි, මෙතැන් පටන් දාන පාරමිතාව පුරන්නා වූ ඔබ විසින්, යටිකුරු කොට තබන ලද දිය කළයෙහි ජලය මඳකුත් ඉතිරි නොවී යම් සේ වෑස්සී යයිද? එපරිද්දෙන්ම ඔබ සතු ධනයක් හෝ ඔබේ අඹු දරුවන් හෝ අතපය ආදී අවයවයන් හෝ රාජ්‍ය සම්පත්තියක් හෝ ඇද්ද? ඒ සියල්ලෙහි මඳකුත් ලෝභයක් නො කොට යාචකයන්ට ඔවුන්ගේ කැමැත්ත පරිදි දන් දෙමි යන දාන පාරමිතාව පුරා, කරන ලද පින් ඇතිව බෝධි වෘක්ෂ මූලයෙහි හිඳ බුද්ධත්වයට පැමිණෙව.”</p>

<p>මෙසේ ප්‍රථම දාන පාරමිතාව, යටිකුරු කළ දිය කළයක් උපමා කොට ගෙන මාර සේනා ලක්ෂ ගණනක් විසින් වුවද වැළැක්විය නොහැකි පරිද්දෙන් අධිෂ්ඨාන කළ සේක.</p>

<div class="image-placeholder" data-prompt="Masterpiece, Ancient South Asian painting style, No Frame, No Cracks, No Fading, high quality, sharp focus. Close up shot. Sumedha Bodhisattva as a handsome ascetic with matted hair, wearing bark robes, golden skin, sitting in a lush forest. He is visualizing an overturned clay water pot floating in the air, water pouring out completely, symbolizing total generosity. Soft, divine golden light illuminates his face, expression of deep determination. Background features ancient Indian forest flora.">
<img src="../jathaka-images/2_img_1.jpeg" class="story-image" alt="Story Illustration" >
    <span class="img-label">දාන පාරමිතාව: යටිකුරු කළ දිය කළය මෙන් සියල්ල දන් දීමට අදිටන් කර ගැනීම</span>
</div>

<p>ඉක්බිත්තෙන් ‘මෙපමණ බුද්ධකාරක ධර්ම කෙනෙකුන්ගෙන් බුද්ධත්වයට පැමිණිය යුතු නොවේ’යි සිතා, තවදුරටත් බුද්ධකාරක ධර්මයන් බලන සේක්, “යම් සේ චමරි මෘගයා (සෙමර මුවා) තම ජීවිතය ගැන නොබලා තමාගේ වලිගයම රක්ෂා කෙරේද? එපරිද්දෙන්ම තොපිත් මෙතැන් පටන් ජීවිතය අපේක්ෂා නොකොට ශීලයම රක්ෂා කර බුද්ධත්වයට පැමිණේව”යි මෙසේ දෙවෙනි ශීල පාරමිතාව ද;</p>

<p>“යම් සේ බන්ධනාගාරයෙහි වසන්නා වූ පුරුෂ තෙමේ බොහෝ කාලයක් එහි විසුවද, එහි ඇල්ම නොකොට, කලකිරී, එහි නොවසා මිදීමක්ම කැමැති වේද? එපරිද්දෙන්ම තොපිත් සියලු බවයම බන්ධනාගාරයක් සේ සිතා නික්මීම (නෛෂ්ක්‍රම්‍යය) අරමුණු කොට බුද්ධත්වයට පැමිණෙව”යි මෙසේ තුන්වැනිව තපසට නික්මීම සංඛ්‍යාත වූ නෛෂ්ක්‍රම්‍ය පාරමිතාව ද;</p>

<p>“හීන, මධ්‍යම, උත්කෘෂ්ට සංඛ්‍යාත ත්‍රිවිධ කුලයන් තෝරා බේරා නොගෙන ගෙපිළිවෙළින් පිඬුසිඟන භික්ෂු කෙනෙකුන් සේ තොපිත් ධන කුල ආදියෙන් ප්‍රඥාවන්තයන් නොතෝරා, කුසල් අකුසල් විචාරීම් වශයෙන් පුරන්නා වූ සතර වැනි ප්‍රඥා පාරමිතාව ද;”</p>

<p>“සිටගෙන සිටීම, හිඳීම, සක්මන් කිරීම, නිදාගැනීම යන සිව් ඉරියව්වෙහි පසු නොබස්නා වීර්යය ඇති සිංහ රාජයකු මෙන් තොපිත් සියලු බවයෙහිම සියලු ඉරියව්වෙහි සතර සම්‍යක් ප්‍රධාන වීර්යයෙහි පසු නොබැස පුරන්නා වූ පස්වැනි වීර්ය්‍ය පාරමිතාව ද;”</p>

<p>“පිරිසිදු දේ හා අපිරිසිදු දේ යන දෙකම දැමීමේදී සමව පවතින මහ පොළොව සේ, අනෙකවිධ සත්ත්වයන් විසින් කරන ලද ගරු බුහුමන් හා නින්දාවන්හි වෙනසක් නොවී ඉවසීම ස්වභාව කොට පවත්නා සවැනි ක්ෂාන්ති පාරමිතාව ද;”</p>

<p>“හිම, ගිම් ආදී සියලු සෘතුවෙහිම තමන් යන මඟ හැර අන් මඟක නොයන්නා වූ ඕෂධී තාරකාව මෙන්, ඡන්දය ආදී සතර අගතියට පැමිණ කියන බොරුවෙන් දුරුව සත්‍යයෙහි පිහිටීම ස්වභාව කොට ඇති සත්වැනි සත්‍ය පාරමිතාව ද;”</p>

<p>“සියලු දිශා භාගයෙන් හමන ලද වාතයෙන් මැනවින් පිහිටි පර්වතය නොසෙල්වී තිබෙන තැනම සිටීද? එපරිද්දෙන්ම තොප විසිනුදු කරන ලද ආත්මාධිෂ්ඨානයෙහි (සිතින් ගත් තීරණයෙහි) නිශ්චලව සිටීම ස්වභාව කොට ඇති අධිෂ්ඨාන පාරමිතාව ද;”</p>

<p>“සිසිල් දිය, යහපත් මිනිසුන් හා පවිටු මිනිසුන් යන දෙපිරිසටම එකාකාර සිසිල් ගුණය දක්වන්නාක් මෙන්, තොපිදු හිතවත් හා අහිතවත් සත්ත්වයන් කෙරෙහි සම සිතින් පැවැත්වීම සංඛ්‍යාත නව වැනි මෛත්‍රී පාරමිතාව ද;”</p>

<p>“පිරිසිදු දේ ද අපිරිසිදු දේ ද බැහැර කරනු ලබන්නා වූ පෘථිවිය යම් සේ මධ්‍යස්ථ ආකාරයෙන් පවතීද? එපරිද්දෙන්ම තොපිදු සැප දුක් දෙකෙහි මධ්‍යස්ථ ආකාරයෙන් පවත්නා ස්වභාව කොට ඇති දසවැනි උපේක්ෂා පාරමිතාව ද;”</p>

<p>“යන මේ පාරමී ධර්මයන් සම්පූර්ණ කොට දස දහසක් ලෝක ධාතුව කම්පා කරවා මිනිසුන් හා දෙවියන් සහිත ලෝකයා හට එකම ගුරු ස්ථානය වූ සර්වඥතා ඥානයට පැමිණෙව”යි සිතා මෙකියන ලද දස පාරමී ධර්මයන් අධිෂ්ඨාන කළ සේක. මෙසේ දස පාරමී ධර්මයන් මෙනෙහි කොට, “මේ ලෝකයෙහි බෝධිසත්ත්වයන් වහන්සේ විසින් පිරිය යුතු බුද්ධ කාරක ධර්මයෝ මෙපමණක්මය, මේ හැර අන් කිසි බුද්ධකාරක ධර්ම කෙනෙක් නැත. මේ ධර්මයෝ උඩ ආදී දස දිශාවෙහිත් නැත්තාහ. මාගේ හෘදයෙහිම පිහිටියහ”යි දැක සියලු පාරමිතාවන්ම දැඩි කොට අධිෂ්ඨාන කොට නැවත නැවතත් මෙනෙහි කරන සේක්, දාන පාරමිතාවෙහි පටන් උපේක්ෂා පාරමිතාව දක්වා ද, උපේක්ෂා පාරමිතාවෙහි පටන් දාන පාරමිතාව දක්වා ද, අනුලෝම ප්‍රතිලෝම වශයෙන් පස් ආකාරයකට මෙනෙහි කළ සේක.</p>

<p>මෙහි ප්‍රථම කොට දැක් වූ දාන පාරමිතාව වනාහි දාන පාරමිතාව ය, දාන උපපාරමිතාව ය, දාන පරමාර්ථ පාරමිතාව ය’යි කියා තුන් ආකාරයක් වන්නේය. අනිකුත් සීලාදී පාරමිතාවෝ ද තුන් තුන් ආකාරයට බෙදූ කල්හි තිහක් වන්නේය.</p>

<p>බාහිර වස්තු පිනට දීම ‘දාන පාරමිතාව’ ය. ශරීර අවයවයන් පරිත්‍යාග කිරීම ‘දාන උප පාරමිතාව’ ය. ජීවිත පරිත්‍යාගය ‘දාන පරමාර්ථ පාරමිතාව’ ය. බාහිර වස්තූන් නිසා ශීලය කැඩීමකට නොපැමිණීම ‘ශීල පාරමිතාව’ ය. ශරීර අවයවයන් නිසා ශීලය කැඩීමකට නොපැමිණ ශීලය රක්ෂා කිරීම ‘ශීල උප පාරමිතාව’ ය. ජීවිතය නිසා ශීලය කැඩීමකට නොපැමිණීම ‘ශීල පරමාර්ථ පාරමිතාව’ ය. අනිකුත් නෛෂ්ක්‍රම්‍යාදී පාරමිතාවෝත් මෙසේම බෙදෙන්නාහ.</p>

<p>මේ කියන ලද තිස් හයක් වූ පාරමී ධර්මයන් මෙනෙහි කරන සුමේධ තාපසයන් වහන්සේගේ ධර්ම තේජසින් හාර ලක්ෂයක් යොදුන් ඝනකම වූ මේ පෘථිවිය කුඹල් සකක් මෙන් කැරකී ගියාය. මෙපරිද්දෙන් පොළොව කම්පා වන්නට පටන් ගත් කල්හි රම්මවතී නුවර වැසියෝ සිහි එලවා සිටින්නට අසමර්ථව, කල්පාන්තයේ හමන සුළඟින් මුලින් ඉදිරී වැටෙන වෘක්ෂයන් මෙන් මූර්ජිත මූර්ජිතව සිටි සිටි තැන ඇද වැටුනාහුය.</p>

<p>ඒ දැක මහජනයෝ භය වී තැතිගැන්මට පැමිණ දීපංකර සර්වඥයන් වහන්සේ වෙත පැමිණ, “භාග්‍යවත් වූ සර්වඥයන් වහන්ස, මේ දෙවතා වෘතාන්තයක්දැ’යි අපි නොදනිමු. සියලු ජනයෝ විපතට පත් වූවාහුය. මේ කුමක්ද? ලොවට භයක් හෝ සැපයක් හෝ වේද? සිදුවූ දෙය වදාරා අපගේ සැකය දුරු කර වදාළ මැනවැ”යි කියා ඉල්ලා සිටියාහුය.</p>

<p>එකල්හි, “උපාසකවරුනි, තොපි බිය නොවව්. මේ පෘථිවි කම්පාව නිසා තොපට වන භයක් නැත. සුමේධ බෝධිසත්ත්වයන්ගේ පාරමිතා මෙනෙහි කරන ධර්ම තේජසින් පෘථිවිය කම්පා විය”යි වදාළ සේක.</p>

<p>ඒ ඇසූ මහජනයෝ බෝධිසත්ත්වයන් කරා එළඹ සුවඳ මල් ආදියෙන් පුදා වැඳ පැදකුණු කොට ගිය කල්හි, බෝධිසත්ත්වයන් වහන්සේ ද දැඩි වීර්යය අධිෂ්ඨාන කොට අහසට නැඟී හිමවත් ප්‍රදේශයට වැඩ ධ්‍යාන සුවයෙන් කල් යවා ආයුෂ අවසානයේ බඹලොව උපන් සේක.</p>

<div class="image-placeholder" data-prompt="Masterpiece, Ancient South Asian painting style, No Frame, No Cracks, No Fading, high quality, sharp focus. Wide shot. Sumedha Bodhisattva, glowing with spiritual energy, floating in the sky in a lotus position above a lush forest. The earth below creates dust clouds as it shakes violently like a potter's wheel. In the distance, the golden city of Rammavati is visible, where tiny figures of people are falling and looking terrified. The atmosphere is filled with a mystical, powerful energy, yet Sumedha remains calm and focused.">
<img src="../jathaka-images/2_img_2.jpeg" class="story-image" alt="Story Illustration" >
    <span class="img-label">සුමේධ තවුසාගේ පාරමී මෙනෙහි කිරීමෙන් මහ පොළොව කම්පා වීම</span>
</div>

<h2>විවරණ ගැනීම</h2>

<p>සකල ලෝකයාට ශාන්තිය උදා කළ ඒ දීපංකර නම් බුදුන්ට පසුව අසංඛ්‍යයක් කල්ප ශුන්‍යව තිබූ කල්හි ‘සාර මණ්ඩ’ නම් කල්පයක් වූයේය. ඒ කල්පයෙහි ‘කොණ්ඩඤ්ඤ’ නම් බුදු කෙනෙක් ලෝකයෙහි පහළ වූ සේක. එකල අප මහ බෝසත් ‘විජිත’ නම් සක්විති රජෙක්ව කෝටි ලක්ෂයක් රහතන් සමග බුදු පාමොක් මහ සඟනට මහදන් දී, ඒ බුදුන් කෙරෙන් විවරණ ලැබ, සක්විති රාජ්‍යය බුදුන්ට පුදා පැවිදිව, පිටකත්‍රය දරා, පඤ්ච අභිඥා හා අෂ්ට සමාපත්ති ලබා, නොපිරිහුණු ධ්‍යානයෙන් බ්‍රහ්ම ලෝකයෙහි උපන් සේක.</p>

<p>ඒ කොණ්ඩඤ්ඤ නම් සර්වඥයන් වහන්සේට පසුව කල්ප අසංඛ්‍යයක් බුද්ධ ශුන්‍යව තිබී හටගත් එකම කල්පයෙහි මංගලය, සුමනය, රේවතය, සෝභිතය කියා සතර බුදු කෙනෙකුන් වහන්සේ ලොව පහළ වූ සේක. එයින් ‘මංගල’ නම් බුදුන් සමයෙහි අප මහ බෝසත් තෙමේ ‘සුරුචි’ නම් බ්‍රාහ්මණව ඉපිද බුදුන් නිමන්ත්‍රණය කොට, සත් දවසක් කෝටි ලක්ෂයක් භික්ෂූන් වහන්සේ හා සමග බුදුන්ට ‘ගවපාන’ නම් මහත් දානයක් දී ඒ බුදුන්ගෙන් ද විවරණ ලත් සේක.</p>

<p>ඒ මංගල නම් සර්වඥයන් වහන්සේට පසුව එම කල්පයෙහිම දෙවෙනි අතුරු කප ‘සුමන’ නම් සර්වඥයන් වහන්සේ ලොව පහළ වූ සේක. එකල අප මහ බෝසතාණෝ මහත් ඍද්ධි ආනුභාව ඇති ‘අතුල’ නම් නා රජෙක්ව ඉපිද, ‘බුදුන් ලොව පහළ වූ සේකැ’යි අසා ඤාති සමූහයා පිරිවරා නාග භවනයෙන් නික්ම, කෝටි ලක්ෂයක් භික්ෂූන් පිරිවර කොට ඇති සර්වඥයන් වහන්සේට දිව්‍ය තූර්යයෙන් උපහාර කොට මහදන් දී ඒ බුදුන් කෙරෙනුදු විවරණ ලැබූ සේක.</p>

<p>සුමන නම් සර්වඥයන් වහන්සේට පසුව එම කල්පයෙහි තුන්වන අතුරු කප ‘රේවත’ නම් සර්වඥයන් වහන්සේ ලෝකයෙහි පහළ වූ සේක. එකල අප මහ බෝසතාණෝ අනන්ත ගුණ ඇති ‘අතිදේව’ නම් බ්‍රාහ්මණයෙක්ව ඉපිද බුදුන් කෙරෙන් බණ අසා සරණයෙහි පිහිටා දොහොත් මුදුන් දී සිට තමා පොරවා සිටි උතුරු සළුවෙන් පූජා කොට ඒ සර්වඥයන් වහන්සේගෙන් ද විවරණ ශ්‍රී ලැබූ සේක.</p>

<p>ඒ රේවත නම් සර්වඥයන් වහන්සේට පසුව එම කල්පයෙහි සතරවෙනි අතුරු කප මාරයාට බිය ඇති කළ ‘සෝභිත’ නම් සර්වඥයන් වහන්සේ ලෝකයෙහි පහළ විය. ඒ සමයෙහි අප මහ බෝසතාණෝ ‘අජිත’ නම් බ්‍රාහ්මණව බුදුන් කෙරෙන් බණ අසා සරණයෙහි පිහිටා බුදු පාමොක් මහ සඟනට මහදන් දී ඒ සර්වඥයන් වහන්සේගෙන් විවරණ ලැබූ සේක.</p>

<p>ඒ සෝභිත නම් සර්වඥයන් වහන්සේගෙන් පසුව කල්ප අසංඛ්‍යයක් බුද්ධ ශුන්‍යව තිබී හට ගන්නා ලද එකම කල්පයෙහි අනෝමදස්සිය, පදුමය, නාරදය කියා තුන් බුදු කෙනෙක් ලෝකයෙහි පහළ වූවාහුය. එයින් ප්‍රථම කොට ලොව පහළ වූ ‘අනෝමදස්සි’ නම් සර්වඥයන් වහන්සේගේ කාලයෙහි අප මහ බෝසත් මහානුභාව ඇති මහත් ඍද්ධි ඇති යක්ෂ සේනාධිපතියෙක්ව ඉපිද, “බුදුන් උපන් සේකැ”යි යන්න අසා බුදුන් කරා එළඹ බුදු පාමොක් මහ සඟනට මහදන් දී ඒ බුදුන් කෙරෙනුදු විවරණ ලත් සේක.</p>

<p>ඒ අනෝමදස්සි නම් සර්වඥයන් වහන්සේට පසුව ‘පදුම’ නම් සර්වඥයන් වහන්සේ ලෝකයෙහි පහළ වූ සේක. එසමයෙහි අප මහ බෝසතාණෝ සිංහ රාජයෙක්ව ඉපිද නිරෝධ සමාපත්තියට සමවැදුණු බුදුන් දැක, පහන් වූ සිත් ඇතිව වැඳ පැදකුණු කොට, ප්‍රීති සොම්නස් උපදවා තුන් වරක් සිංහ නාද කොට බුද්ධාලම්බන ප්‍රීතිය උපදවා, සත් දවසක් මුළුල්ලෙහි එම ප්‍රීතිය නොබිඳ, ප්‍රීති සැපයෙන්ම ගොදුරු පිණිස නොගොස් බුදුන්ට දිවි පුදනුවෝ එහිම සිටියෝය.</p>

<p>පදුම නම් සර්වඥයන් වහන්සේ සත් දවස ඇවෑමෙන් නිරෝධ සමාපත්තියෙන් නැගී සිටි සේක් සිංහ රාජයාගේ අදහස් බලා “අනාගතයෙහි බුදුවෙති”යි විවරණ දී වදාළ සේක.</p>

<div class="image-placeholder" data-prompt="Masterpiece, Ancient South Asian painting style, No Frame, No Cracks, No Fading, high quality, sharp focus. A magnificent, large Lion (Bodhisattva) with a golden mane, sitting humbly in a dense forest before Paduma Buddha. Paduma Buddha has golden skin, wears orange robes, and sits under a large tree in deep meditation with a halo around his head. The lion looks at the Buddha with intense devotion and reverence, forgetting hunger, ready to offer its life. Sunlight filters through the ancient trees illuminating the scene.">
<img src="../jathaka-images/2_img_3.jpeg" class="story-image" alt="Story Illustration" >
    <span class="img-label">පදුම බුදුන් හමුවේ සිංහ රාජයෙක්ව ඉපිද විවරණ ලැබීම</span>
</div>

<p>ඒ පදුම නම් සර්වඥයන් වහන්සේට පසුව එම කල්පයෙහි තුන්වන අතුරු කප චතුර් වෛශාරද්‍යයෙන් (සිව් බිය නැතිකම) විශාරද ‘නාරද’ නම් සර්වඥයන් වහන්සේ ලෝකයෙහි පහළ වූ සේක. එකල අප මහ බෝසත් ඍෂි ප්‍රව්‍රජ්‍යාවෙන් පැවිදිව පඤ්ච අභිඥා අෂ්ට සමාපත්තියෙහි වශීප්‍රාප්තව බුදු පාමොක් මහ සඟනට මහදන් දී ලෝහිත චන්දනයෙන් (රත් සඳුන්) පූජා කළේය. නාරද නම් සර්වඥයන් වහන්සේ ද බෝධිසත්ත්වයන්ට “මතු බුදු වෙති”යි විවරණ දී වදාළ සේක.</p>

<p>ඒ නාරද නම් සර්වඥයන් වහන්සේට පසුව මේ මහා භද්‍ර කල්පයට ලක්ෂයක් වන කල්පයෙහි ‘පදුමුත්තර’ නම් සර්වඥයන් වහන්සේ එකලාවම පහළ වූ සේක. එසමයෙහි අප මහ බෝසතාණෝ ‘ජටිල’ නම් මහර්ෂීව බුදුන් ප්‍රමුඛ කොට ඇති භික්ෂු සංඝයාට දන් දී ඒ බුදුන් කෙරෙනුදු “මතු බුදු වෙති”යි විවරණ ලත් සේක.</p>

<p>ඒ පදුමුත්තර නම් බුදුන් උපන් කල්පයෙහි ඉතිරි වූ දහනවයක් පමණ අතුරු කප්වල උපන් බුදු කෙනෙක් නැත. ඒ කපෙහි පටන් තිස් දහසක් කප් බුද්ධ ශුන්‍යව තිබූ කල මේ කපට හැත්තෑ දහසක් වන කල්පයෙහි සුමේධය, සුජාතය කියා බුදුවරයෝ දෙදෙනෙක් ලොව පහළ වූ සේක. එයින් ‘සුමේධ’ නම් සර්වඥයන් වහන්සේගේ කාලයෙහි අප මහ බෝසත් ‘උත්තර’ නම් මානවකයෙක්ව ඉපිද, නිදන් කොට තබන ලද අසූ කෙළක් පමණ ධන වියදම් කොට බුදු පාමොක් මහ සඟනට මහදන් දී බණ අසා සරණයෙහි පිහිටා ගිහි ගෙයින් නික්ම පැවිදිව ඒ බුදුන්ගෙන් ද විවරණ ලත් සේක.</p>

<p>ඒ සුමේධ නම් සර්වඥයන් වහන්සේට පසුව එම කල්පයෙහි දෙවන අතුරු කප ලොව පහළ වූ ‘සුජාත’ නම් සර්වඥයන් වහන්සේගේ කාලයෙහි අප මහසත් චක්‍රවර්ති රජෙක්ව ඉපිද බුදුන් කරා එළඹ බණ අසා, බුදු පාමොක් මහ සඟනට සප්ත විධ රත්නය හා සතර මහත් දිවයින් රාජ්‍යය පුදා මහණව ඒ බුදුන්ගෙන් ද විවරණ ලත් සේක.</p>

<p>ඒ සුජාත නම් සර්වඥයන් වහන්සේට පසුව මේ කල්පයට අටළොස් දහස් (18,000) කල්පයකින් මත්තෙහි පහළ වූ එක් කපෙක පියදස්සිය, අත්ථදස්සිය, ධම්මදස්සිය’යි තුන් බුදු කෙනෙකුන් ක්‍රමයෙන් ලොව පහළ වූ සේක. එයින් ‘පියදස්සි’ නම් බුදුන් සමයෙහි අප මහ බෝසතාණෝ ‘කාශ්‍යප’ නම් මානවකයෙක්ව ඉපිද ත්‍රිවේදයෙහි පරතෙර දැක බුදුන්ගෙන් බණ අසා කෝටි ලක්ෂයක් ධන වියදම් කොට සංඝාරාමයක් කරවා පිළිගන්වා ශරණ ශීලාදියෙහි පිහිටා ඒ බුදුන්ගෙන් ද විවරණ ලත් සේක.</p>

<p>ඒ පියදස්සී නම් සර්වඥයන් වහන්සේට පසුව එම කප ‘අත්ථදස්සි’ නම් සර්වඥයන් වහන්සේ ලෝකයෙහි පහළ වූ සේක. එකල අප මහ බෝසතාණෝ ඍද්ධි ඇති ‘සුසීම’ නම් තාපසයෙක්ව ඉපිද දිව්‍ය ලෝකයෙන් මන්දාරක නම් පුෂ්ප චක්‍රයක් (මල් කුඩයක්) ගෙන බුදුන්ට පුදා ඒ බුදුන්ගෙන් විවරණ ලත් සේක.</p>

<p>ඒ අර්ථදස්සි නම් බුදුරජාණන් වහන්සේට පසුව ‘ධම්මදස්සි’ නම් බුදුරජාණන් වහන්සේ ලෝකයෙහි පහළ වූ සේක. එකල අප මහ බෝසතාණෝ සක්දෙව් රජව ඉපිද දිව්‍ය ගන්ධ පුෂ්පයෙන් හා දිව්‍ය තූර්යය රාවයෙන් පූජා කොට ඒ බුදුන්ගෙනුත් විවරණ ලත් සේක.</p>

<p>ඒ ධම්මදස්සි නම් බුදුරජාණන් වහන්සේට පසුව මේ කල්පයට අනූ හතර (94) වන කප ‘සිද්ධාර්ථ’ නම් සර්වඥයන් වහන්සේ ලෝකයෙහි පහළ වූ සේක. එකල අප මහ බෝසතාණෝ උග්‍ර තේජස් ඇති අභිඥා බල සම්පන්න වූ ‘මංගල’ නම් තාපසයෙක්ව ඉපද හිමවතින් මහා දඹ ඵල ගෙනැවිත් බුදුන්ට පුදා ඒ බුදුන්ගෙන් විවරණ ලත් සේක.</p>

<p>ඒ සිද්ධාර්ථ නම් සර්වඥයන් වහන්සේට පසුව මේ කපට අනූ දෙවන (92) කප ‘තිස්ස’ නම් සර්වඥයන් වහන්සේ ලොව පහළ වූ සේක. එකල අප මහ බෝසතාණෝ මහත් භෝග යසස් ඇති ‘සුජාත’ නම් ක්ෂත්‍රිය රජෙක්ව ඉපද ඒ සියලු සම්පත් හැර ඍෂි ප්‍රව්‍රජ්‍යාවෙන් පැවිදිව මහත් ඍද්ධි ඇතිව දිව මදාරා පියුම් ආදිය ගෙන සිව්පිරිස් මැද වඩිනා බුදුන්ට පූජා කොට ඒ තිස්ස නම් සර්වඥයන් වහන්සේගෙන් විවරණ ලැබූ සේක.</p>

<p>ඒ බුදුන්ට පසුව ‘ඵුස්ස’ නම් සර්වඥයන් වහන්සේ එම කල්පයෙහි දෙවන අතුරු කප පහළ වූ සේක. එකල අප මහ බෝසතාණෝ ‘විජිතාවී’ නම් ක්ෂත්‍රිය රජෙක්ව ඒ බුදුන්ගෙන් බණ අසා රාජ්‍ය සම්පත් හැර මහණව පිටකත්‍රයධාරීව මහජනයාට ධර්ම දේශනා කෙරෙමින් වැඩවසන සේක් ඵුස්ස නම් බුදුන්ගෙන් ද විවරණ ලත් සේක.</p>

<p>ඒ ඵුස්ස නම් බුදුන්ට පසුව මේ කල්පයට අනූ එක්වෙනි (91) කල්පයෙහි ‘විපස්සී’ නම් සර්වඥයන් වහන්සේ ලෝකයෙහි පහළ වූ සේක. එසමයෙහි අප මහ බෝසතාණෝ මහත් ඍද්ධි ඇති ‘අතුල’ නම් නාග රාජයෙක්ව ඉපිද සප්ත රත්න ඛචිත රන් පුටුවකින් බුදුන් පුදා ඒ බුදුන්ගෙනුත් විවරණ ලත් සේක.</p>

<p>ඒ විපස්සී නම් සර්වඥයන් වහන්සේට පසුව මේ කල්පයට තිස් එක්වන (31) කප ‘සිඛී’ නම් සර්වඥයන් වහන්සේ ලොව පහළ වූ සේක. එකල අප මහ බෝසතාණෝ ‘අරින්දම’ නම් රජෙක්ව ඉපිද බුදුන් ප්‍රමුඛ කොට ඇති මහ සංඝයාට සිවුරු සහිත වූ මහදන් පවත්වා සප්ත රත්නයෙන් සැරසූ හස්ති රත්නයක් පුදා, ඇතු උසට කප්පිය භාණ්ඩයන් දන් දී ඒ බුදුන් කෙරෙනුදු විවරණ ලත් සේක.</p>

<p>ඒ සිඛී නම් සර්වඥයන් වහන්සේට පසුව ‘වෙස්සභූ’ නම් සර්වඥයන් වහන්සේ ලෝකයෙහි පහළ වූ සේක. එකල අප මහ බෝසතාණෝ ‘සුදර්ශන’ නම් රජෙක්ව ඉපද බුදු පාමොක් මහ සඟනට චීවර සහිත මහදන් දී ඒ බුදුන් සමීපයෙහි පැවිදිව ඒ වෙස්සභූ නම් සර්වඥයන් වහන්සේගෙන් ද විවරණ ලැබූ සේක.</p>

<p>ඒ වෙස්සභූ නම් සර්වඥයන් වහන්සේට පසුව මේ මහා භද්‍ර කල්පයෙහි කකුසඳ, කෝණාගම, කාශ්‍යප කියා බුදුවරයෝ තුන් නමක් පහළ වූ සේක. එයින් ‘කකුසඳ’ නම් සර්වඥයන් වහන්සේගේ කාලයෙහි අප මහ බෝසතාණෝ ‘ක්ෂේම’ නම් රජෙක්ව ඉපද බුදු පාමොක් මහ සඟනට මහදන් දී බණ අසා පැවිදිව ඒ බුදුන්ගෙන් ද විවරණ ලත් සේක.</p>

<p>ඒ කකුසඳ නම් සර්වඥයන් වහන්සේට පසුව ලොව පහළ වූ ‘කෝණාගමන’ නම් සර්වඥයන් වහන්සේගේ කාලයෙහි අප මහ බෝසතාණෝ ‘පර්වත’ නම් රජෙක්ව ඉපිද අමාත්‍ය ගණයා පිරිවරා බුදුන් සමීපයට ගොස් දම් දෙසුන් අසා බුදු පාමොක් මහා සංඝයා නිමන්ත්‍රණය කොට මහදන් පවත්වා පත්තුණ්ණ, චීන, පණ්ඩර, කොසෙය්‍ය, කම්බල, දුකුල සහ ස්වර්ණ මණ්ඩප දන් දී බුදුන් සමීපයෙහි පැවිදිව ඒ බුදුන් කෙරෙනුදු විවරණ ලත් සේක.</p>

<p>ඒ කෝණාගමන නම් බුදුරජාණන් වහන්සේට පසුව ‘කාශ්‍යප’ නම් සර්වඥයන් වහන්සේ ලෝකයෙහි පහළ වූ සේක. එසමයෙහි අප මහ බෝසතාණෝ ‘ජෝතිපාල’ නම් මානවකව ත්‍රිවේදයෙහි පරතෙර දැක ‘ඝටීකාර’ නම් කුම්භකාර පුත්‍රයෙකුට මිත්‍රව ඔහු හා සමග බුදුන් කරා එළඹ බණ අසා පැවිදිව නොපසුබස්නා වීර්යය ඇතිව පිටකත්‍රය ඉගෙන වත් පිළිවෙතින් බුදු සසුන් හොබවා ඒ බුදුන් කෙරෙනුත් විවරණ ලත් සේක.</p>

<p>මෙසේ දීපංකරාදී සූවිසි බුදුන්ගේ සමීපයෙහි ලද විවරණ ඇති බෝසතුන් විසින්:</p>

<div class="gatha">
    <p>“මනුස්සත්තං ලිඞ්ගසම්පත්ති, හෙතු සත්ථාරදස්සනං;</p>
    <p>පබ්බජ්ජා ගුණසම්පත්ති, අධිකාරො ච ඡන්දතා;</p>
    <p>අට්ඨධම්මසමොධානා, අභිනීහාරො සමිජ්ඣතී”ති.</p>
</div>

<p>යන මේ අෂ්ට ධර්මයෙන් (කරුණු අටෙන්) සමන්විතව දීපංකර පාද මූලයෙහි ‘කෘතාභිනීහාර’ (ප්‍රාර්ථනාව පිහිටුවා ගැනීම) ඇති මහ බෝසතාණෝ එතැන් පටන් වෙස්සන්තරාත්ම භාවය දක්වා අවීචි මහා නරකයෙහි ද, සා පිපාසයෙන් පීඩිත වන නිජ්ඣාමතණ්හික නම් ප්‍රේත යෝනියෙහි ද, කාලකඤ්ජක නම් අසුර යෝනියෙහි ද, තිරිසන් යෝනි වල උපන් කාලවල වටු කුරුල්ලන්ට වඩා කුඩා සතෙක්ව ද නූපන් සේක.</p>

<p>තවද මනුෂ්‍යව උපන්නේ ද ජාතියෙන් අන්ධ නුවූ සේක. ජාතියෙන් බිහිරි නුවූ සේක. ජාතියෙන් ගොළු නුවූ සේක. ස්ත්‍රීව නොවූපන් සේක. උභතෝ ඛ්‍යජනකව, පණ්ඩකව, නපුංසකව නොවූපන් සේක. පඤ්චානන්තරික අකුශල කර්මයක් නොකළ සේක. නියත මිථ්‍යාදෘෂ්ටි නුවූ සේක. මාර දිව්‍ය රාජව නොවූපන් සේක. අසංඥ තලයෙහි නොවූපන් සේක. සුද්ධාවාසයෙහි නොවූපන් සේක. මේ ආදී අභව්‍ය ස්ථානයකට නොපැමිණ බෝධිසත්ත්ව චරිතය නොහැර අකීර්ති බ්‍රාහ්මණ කාලයෙහි, ශංඛ බ්‍රාහ්මණ කාලයෙහි, ධනඤ්ජය රජ කාලයෙහි, මහා සුදර්ශන රජ කාලයෙහි, මහා ගෝවින්ද කාලයෙහි, නිමි මහ රජ කාලයෙහි, විසය්හ සිටු කාලයෙහි, සිව්මහ රජ කාලයෙහි, වෙස්සන්තර කාලයෙහි යයි යන මේ ආදී නොයෙක් ජාති කෝටි ලක්ෂයෙහි දාන පාරමිතාව පිරූ පරිදි ප්‍රමාණයක් නැත්තේමය.</p>

<p>එසේම ශීලව නාගරාජ කාලයෙහි, චම්පෙය්‍ය නාගරාජ කාලයෙහි, භූරිදත්ත නාගරාජ කාලයෙහි, ඡද්දන්ත නාගරාජ කාලයෙහි, අලීන සත්තු කුමාර කාලයෙහි යන මේ ආදී තන්හි ශීල පාරමිතාව පිරූ පරිදි ප්‍රමාණයක් නැත්තේමය.</p>

<p>එසේම සෝම කුමාර කාලයෙහි, හස්තිපාල කුමාර කාලයෙහි, අයෝඝර පණ්ඩිත කාලයෙහි යයි මේ ආදී තන්හි මහා රාජ්‍ය ධුර හැර නෛෂ්ක්‍රම්‍ය පාරමිත පිරූ පරිදි පමණ නැත්තේමය.</p>

<p>එසේම විධුර පණ්ඩිත කාලයෙහි, මහා ගෝවින්ද කාලයෙහි, කුද්දාල පණ්ඩිත කාලයෙහි, බෝධි පරිබ්‍රාජක කාලයෙහි, මහෞෂධ පණ්ඩිත කාලයෙහි යයි මේ ආදී තන්හි ප්‍රඥා පාරමිතාව පිරූ පරිදි ප්‍රමාණයක් නැත්තේය.</p>

<p>මෙසේ දක්වන ලද ක්‍රමයෙන් බෝධි සම්භාර ධර්මයන් පුරමින් අවුත් වෙස්සන්තරාත්ම භාවයෙහි සිට සිත් පිත් නැති මහා පෘථිවිය සත් වරක් කම්පා කරවා මහදන් දී ආයුෂයාගේ කෙළවර එයින් චුතව තුසිත භවනයෙහි උපන් සේක. තුසිත පුරයෙහි බෝධිසත්ත්වයන් වහන්සේ දිව සැප වළඳමින් සිටියදීම ‘බුද්ධ හළාහල’ නම් වූ කෝලාහලයක් ලෝකයෙහි පහළ විය.</p>

<div class="subhead">ත්‍රිවිධ කෝලාහල</div>

<p>ලෝකයෙහි වනාහී ‘කල්ප කෝලාහලය’, ‘බුද්ධ කෝලාහලය’, ‘චක්‍රවර්ති කෝලාහලය’ යයි කියා කෝලාහල තුනක් වන්නේය.</p>

<p>ඒ ත්‍රිවිධ කෝලාහලයන් අතුරෙන් ‘කල්ප කෝලාහලය’ නම්, ‘මෙයින් අවුරුදු ලක්ෂයක් ඉකුත් වූ කල කල්ප විනාශය වන්නේය’යි ලෝකබ්‍යුහ නම් කාමාවචර දේවතා කෙනෙක් හිසකේ මුදා විසුරුවන ලදුව, හඬන මුහුණු ඇතිව, දෑතින් කඳුළු පිස, රත් පැහැති වස්ත්‍ර හැඳ පෙරව, ඉතා විරූප වූ අවමගුල් වෙසක් දරා මනුෂ්‍ය පථයෙහි (මිනිසුන් අතර) ඇවිදිනාහු, “නිදුකාණෙනි, නිදුකාණෙනි, මෙයින් අවුරුදු ලක්ෂයක් ඉක්ම ගිය කල කල්ප විනාශය වන්නේය. මේ ලෝකය විනාශ වන්නේය. සමුද්‍රය වියලෙන්නේය. මේ මහා පෘථිවිය හා මහමේරු පර්වතය දැවෙන්නේය; බඹලොව දක්වා ලොව නසන්නේය. එහෙයින් නිදුක් වූ සත්ත්වයෙනි, මෛත්‍රී භාවනා කරව. පින්වත්නි, කරුණා, මුදිතා, උපේක්ෂා භාවනා කරව. මවුන්ට උපස්ථාන කරව. පියන්ට උපස්ථාන කරව. කුලදෙටුවන්ට උපස්ථාන කරව”යි මෙසේ කියා ඇවිදිති. මේ ‘කල්ප කෝලාහල’ නම් වේ.</p>

<p>“අවුරුදු දහසක් ඉක්ම ගිය කල සර්වඥ කෙනෙකුන් වහන්සේ ලෝකයෙහි උපදින සේකැ”යි ලෝකපාල දෙවියෝ, “නිදුකාණෙනි, මෙයින් අවුරුදු දහසක් ඉක්ම ගිය කල ලොවුතුරා බුදු කෙනෙකුන් වහන්සේ ලෝකයෙහි උපදින සේකැ”යි හඬගා කියමින් ඇවිදිති. මේ ‘බුද්ධ කෝලාහල’ නම් වේ.</p>

<p>“අවුරුදු සියයක් ඉක්ම ගිය කල චක්‍රවර්ති රජ්ජුරු කෙනෙක් උපදිනාහුය”යි පෙර සේම දේවතාවෝ උද්ඝෝෂණය කොට ඇවිදිති. මේ ‘චක්‍රවර්තී කෝලාහල’ නම් වේ.</p>

<p>මේ ත්‍රිවිධ කෝලාහල වනාහි ලෝකයෙහි මහත් වෙත්. මේ ත්‍රිවිධ කෝලාහලයන් අතුරෙන් බුද්ධ කෝලාහල ශබ්දය අසා සකල දස දහසක් සක්වළෙහි දෙවියෝ එක තැනකට රැස්ව “අසවල් නම් සත්ත්වයෙක් බුදුවන්නේය”යි දැන ඔහු කරා එළඹ යාච්ඤා කරන්නාහුය.</p>

<p>එසමයෙහි සියලුම දෙවියෝ, එනම් එකී එකී සක්වළක චාතුර්මහාරාජික, ශක්‍ර, සුයාම, සන්තුසිත, සුරනිර්මිත, වසවර්ති මහා බ්‍රහ්මයන් හා සමඟ සියළු දෙවියෝ මේ එකම සක්වළට රැස්ව තුසිත භවනයෙහි වසන බෝසතුන් කරා එළඹ මෙසේ දැන්වූහ.</p>

<p>“නිදුකාණන් වහන්ස, දානාදී වූ දස පෙරුම් පුරන්නා වූ නුඹ වහන්සේ විසින් ශක්‍ර සම්පත් හෝ මාර සම්පත් හෝ බ්‍රහ්ම සම්පත් හෝ චක්‍රවර්ති සම්පත් හෝ ප්‍රාර්ථනා කරමින් පිරූ සේක් නොවෙයි. ලෝක සත්ත්වයන් සසර දුකින් මුදනු පිණිස සර්වඥතා ඥානය ප්‍රාර්ථනා කරමින්ම දස පාරමී ධර්මයන් පුරන ලද්දේය”යි දැන්වූ කල්හි, “නුඹ වහන්සේට ඒ පාරමී ධර්මයෝ සම්පූර්ණ වූහ. එහෙයින් නිදුකාණන් වහන්ස, බුදුවීමට කල් වන්නේය. නිදුකාණන් වහන්ස, බුදුවීමට සමය වන්නේය”යි කියා යාච්ඤා කළාහුය.</p>

<div class="image-placeholder" data-prompt="Masterpiece, Ancient South Asian painting style, No Frame, No Cracks, No Fading, high quality, sharp focus. Tusita Heaven setting. The Bodhisattva, appearing as a magnificent Deva with golden skin, wearing a jeweled crown and divine white and gold royal attire, sitting gracefully on a high celestial throne. Thousands of Devas and Brahmas (some with four faces) from ten thousand worlds are gathered around him, filling the frame. They are all in respectful poses with hands clasped in Anjali Mudra, looking up at him, pleading for him to be born in the human world to become the Buddha. Ethereal clouds and celestial architecture in the background.">
<img src="../jathaka-images/2_img_4.jpeg" class="story-image" alt="Story Illustration" >
    <span class="img-label">තුසිත දෙව්ලොවදී දෙවියන් විසින් බුදු වීමට ආරාධනා කිරීම</span>
</div>

        

        <!-- Story 3 -->
        <div class="subhead">පස්මහ බැලුම් (පංච මහා විලෝකනය)</div>

<p>ඉන්පසු මහා බෝසතාණෝ දෙවියන්ට එම අවස්ථාවේදීම පොරොන්දු නොදී, කාලය, දීපය, දේශය, කුලය සහ මවගේ ආයුෂ ප්‍රමාණය යන ‘පංච මහා විලෝකන’ නම් වූ කරුණු පස විමසා බැලූ සේක.</p>

<p>එහිදී <strong>කාල විලෝකනය</strong> නම්: අවුරුදු ලක්ෂයකට වඩා ආයුෂ ඇති කාලය බුදුවීමට සුදුසු කාලය නොවේ. එම කාලයෙහි මනුෂ්‍යයන්ට ජරාවක් හෝ මරණයක් නොපෙනේ. සර්වඥයන් වහන්සේගේ දේශනාව වනාහි අනිත්‍යය, දුඃඛ, අනාත්ම යන ත්‍රිලක්ෂණයෙන් තොර නොවෙයි. දීර්ඝායුෂ ඇති කාලයෙහි මනුෂ්‍යයන්ට අනිත්‍ය ස්වභාවය ආදිය නොපෙනෙන්නේය. අනිත්‍ය ආදිය ප්‍රකාශ කොට වදාරන්නා වූ ධර්මය ඇසීමට ද ඔවුහු නොසිතති; අකමැති වෙති. එබඳු කල්හි මාර්ග ඵල අවබෝධය නොවන්නේය. මාර්ග ඵල අවබෝධයක් නැති කල්හි බුදුරදුන්ගේ අවවාද හා අනුශාසනාවලින් සත්ත්වයන් නිවනට පැමිණෙන්නේ නැත. එවන් කල්හි ශාසනය විමුක්තිය පිණිස නොපවතී. මේ කරුණ නිසා අවුරුදු ලක්ෂයකින් වැඩුණා වූ ආයුෂ ඇති කාලය බුදුවීමට සුදුසු කල් නොවන්නේය.</p>

<p>එසේම අවුරුදු සියයකින් අඩු වූ ආයුෂ ඇති කාලය ද බුදුවීමට සුදුසු කල් නොවන්නේය. ඒ මන්ද යත්; එම කාලයෙහි සත්ත්වයෝ බලවත් වූ ක්ලේශයන්ගෙන් යුක්ත වන්නාහ. එබඳු සත්ත්වයන්ට දෙන ලද අවවාදය සිතෙහි නොපිහිටයි. දණ්ඩකින් දියෙහි ඇඳි ඉරක් මෙන් එය වහා මැකී යන්නේය. ඒ කරුණ නිසා අවුරුදු සියයකින් අඩු වූ ආයුෂ ඇති කාලය බුදුවරයන්ට උපත ලැබීමට සුදුසු කල් නොවන්නේය. අවුරුදු ලක්ෂයේ පටන් අවුරුදු සියය දක්වා ඇති කාල පරාසය බුදුවීමට සුදුසු කාලය වන්නේය. මේ කාලය අවුරුදු සියයක් ආයුෂ ඇති කාලය බැවින්, “මේ බුදුවීමට කාලයයි” මහා බෝසතාණෝ කාල විලෝකනය කළාහුය.</p>

<p>ඉන්පසු <strong>දීප විලෝකනය</strong> කරන්නා වූ මහා බෝසතාණෝ, පිරිවර සහිත වූ සතර මහාද්වීප දෙස බලා, ඉතිරි තුන් දිවයිනෙහි බුදුවරයෝ නූපදින බවත්, “ජම්බුද්වීපයෙහිම උපදින්නාහ” යි දැක ද්වීප විලෝකනය කළ සේක.</p>

<p>ජම්බුද්වීපය නම් ඉතා විශාල වූ, දස දහසක් පමණ යොදුන් ප්‍රමාණ ඇත්තේය. “එහි කවර ප්‍රදේශයක සර්වඥවරයෝ උපදිනා සේක් දෝ?” හෝයි බලන සේක්, මධ්‍ය දේශය දුටු සේක. මධ්‍ය දේශය නම් කෙසේද යත්; බෝධි මණ්ඩලයට නැගෙනහිර දිශා භාගයෙහි ‘කජංගලා’ නම් නියම්ගමය; අග්නිදිග ‘සලලවති’ නම් ගඟය; දකුණු දිග ‘ස්වේත කර්ණිකා’ නම් නියම්ගමය; බටහිර දිග ‘ථුන’ නම් බමුණු ගමය; උතුරු දිග ‘උසීරජ’ නම් පර්වතය ය. යන මොවුන්ගේ මැද වූ දේශය ‘මධ්‍ය දේශය’ නම් වේ.</p>

<p>මෙසේ දක්වන ලද මධ්‍ය දේශය දිගින් තුන්සියයක් යොදුනකි. පළලින් දෙසිය පනස් යොදුනකි. වට ප්‍රමාණයෙන් නවසියයක් යොදුනකි. මෙයින් පිටත පිහිටි ප්‍රදේශයෝ ‘ප්‍රත්‍යන්ත දේශයෝ’ නම් වෙති. මධ්‍ය දේශයෙහි වනාහි බුද්ධ, පසේබුදු, ආර්ය ශ්‍රාවක, අසූ මහා ශ්‍රාවක, චක්‍රවර්ති රජ දරුවන් සහ අනෙකුත් මහානුභාව සම්පන්න ක්ෂත්‍රිය, බ්‍රාහ්මණ, ගෘහපති, මහාසාර කුල ඇත්තෝ උපදින්නාහ. “මේ මධ්‍ය මණ්ඩලයෙහි ‘කපිලවස්තු’ නම් නුවරක් වන්නේය. එහි මා විසින් ඉපදිය යුතුය” යි තීරණයට පැමිණිය සේක.</p>

<p>ඉන්පසු ඉපදිය යුතු කුලය ගැන <strong>කුල විලෝකනය</strong> කරන්නා වූ මහා බෝසතාණෝ, “සර්වඥවරයෝ නම් වෙළඳ කුලයෙහිත්, ගොවි කුලයෙහිත් නූපදින්නාහ. ලෝක ප්‍රසිද්ධ වූ, පූජ්‍ය වූ ක්ෂත්‍රිය කුලයෙහි හෝ බ්‍රාහ්මණ කුලයෙහි හෝ උපදින්නාහ. දැනට ක්ෂත්‍රිය කුලය ලොව සම්මතව පවතී. එබැවින් එහි උපදිමි. සුද්ධෝදන මහරජාණෝ මට පියා වන්නාහ” යි කුලය බැලූ සේක.</p>

<p>ඉන්පසු <strong>මාතෘ විලෝකනය</strong> කරන්නා වූ මහා බෝසතාණෝ, “බුද්ධ මාතාවෝ නම් පුරුෂ ලෝලත්වයක් නැත්තාහ. සුරාධූර්ත (බීමත්කමට ලොල්) නොවන්නාහ. කල්ප ලක්ෂයක් මුළුල්ලෙහි පුරන ලද පාරමිතාවන් ඇත්තාහ. නොකඩ වූ පන්සිල් ඇත්තාහ. සුදොවුන් මහ රජුගේ අග මෙහෙසිය වූ මහාමායා දේවිය වනාහි එබඳු ගුණ ධර්මයක් ඇත්තීය. එහෙයින් මහාමායා දේවිය මට මව වන්නීය. ඒ දේවියට තව ඇත්තේ දස මසක් සහ අධික වූ සත් දවසක ආයුෂයක් බව දැන, “නිදුකාණෙනි, බුදුවීමට මේ සුදුසු කල් වන්නේය. තෙපි හැමදෙන යව” යි දෙවියන්ට ප්‍රතිඥා දී දෙවියන් පිටත් කර හැරිය සේක.</p>

<div class="subhead">මවුකුස පිළිසිඳ ගැනීම</div>

<p>තුසිත දිව්‍ය ලෝකයෙහි දෙවියන් විසින් පිරිවරා ගන්නා ලදුව, නන්දන වනයට පිවිස එහි ඇවිදිමින් සිටියදීම, එයින් චුතව (මියගොස්) මහාමායා දේවියගේ කුසෙහි ප්‍රතිසන්ධිය ගත් සේක. එහි විස්තරය මෙසේ දත යුතුය.</p>

<p>එසමයෙහි වනාහි කපිලවස්තු පුරයෙහි උතුරුසල නැකත ලැබූ ඇසළ මස මැදි පොහොය දින ‘ඇසළ කෙළි’ නම් මහත් වූ උත්සව ක්‍රීඩාවක් විය. එකල මහා ජනයෝ හිස් සෝදා නා, හැඳ පැළඳ නැකැත් කෙළි පවත්වති. මහාමායා දේවිය ද නැකැත් කෙළි සිරි විඳිමින් සිට, සත්වන දවසෙහි උදෑසන සුවඳ පැනින් හිස් සෝදා නා, සාර ලක්ෂයක් වස්තු වියදම් කොට මහ දන් දී, සර්වාලංකාරයෙන් සැරසී, උතුම් භෝජනය අනුභව කොට, උපෝසථ සීලය (සිල්) සමාදන් වී, අලංකාර කොට පිළියෙළ කරන ලද ශ්‍රී යහන් ගබඩාවට පිවිස නින්දට ගිය තැනැත්තී මේ ස්වප්නය දුටුවාය. එය කෙසේද යත්:</p>

<p>“සතර වරම් මහරජ දරුවෝ බිසව නිදා සිටි යහන සමඟම ඔසවාගෙන හිමාලයට ගොස්, හැට යොදුන් හිරියල් ගල්තලාවෙහි මහා සල් ගසක් මුල තබා එකත්පසෙක සිටියාහුය.</p>

<p>ඉන්පසු ඒ වරම් රජ දරුවන්ගේ අග මෙහෙසියෝ පැමිණ, දේවිය අනෝතත්ත විලට ගෙන ගොස් මිනිස් ගඳ ඉවත් කරනු පිණිස නාවා, දිව්‍ය වස්ත්‍ර අන්දවා, දිව්‍ය ගන්ධ විලවුන් ගල්වා, දිව්‍ය මල් පළඳවා, එයට නුදුරු තැන රිදී පර්වතයක් ඇත, එහි පිහිටි රන් විමනක් ඇත, එහි බටහිර දිගට හිස දමා සැතපෙන ලෙසට දිව්‍ය යහනක් පනවා මහාමායා දේවිය එහි සැතැප්පවූහ.</p>

<p>ඉක්බිත්තෙන් බෝධිසත්ත්වයෝ උතුම් ශ්වේත හස්ති (සුදු ඇත්) විලාසයක් මවාගෙන, එයට නුදුරු තැන එක් ස්වර්ණ පර්වතයක් ඇත, එහි ඇවිද එයින් බැස රිදී පර්වතයට නැගී, උතුරු දෙසින් අවුත්, රිදී දමක පැහැය වැනි සොඬින් ශ්වේත පද්මයක් (සුදු නෙළුමක්) ගෙන, කුඤ්චනාද කොට, රන් විමනට ඇතුළු වී, බිසව නිදා සිටි යහන වටා තුන් වරක් ප්‍රදක්ෂිණා කොට, දකුණු පසින් බිසවගේ කුසට ඇතුළු වූවාක් මෙන් විය.”</p>

<p>එකෙණෙහි මහ බෝසතුන්ගේ ප්‍රතිසන්ධි ග්‍රහණය සිදුවිය.</p>

<div class="image-placeholder" data-prompt="Masterpiece, Ancient South Asian painting style, No Frame, No Cracks, No Fading, high quality, sharp focus. Queen Maya sleeping elegantly on a divine bed inside a golden pavilion with intricate carvings. She wears ancient royal attire and jewelry. A glowing, majestic White Elephant holding a white lotus in its trunk descends from a silver mountain in the background towards her right side. The scene is serene, lit by a soft, supernatural glow. Ethereal atmosphere. Inspired by Ajanta and Sigiriya frescoes.">
<img src="../jathaka-images/3_img_1.jpeg" class="story-image" alt="Story Illustration" >
    <span class="img-label">මහාමායා දේවිය දුටු ස්වප්නය: සුදු ඇතෙක් නෙළුම් මලක් රැගෙන පැමිණීම.</span>
</div>

<p>මේ ස්වප්නය දැක පිබිදුණා වූ දේවිය, ඒ සිහිනය රජුට දැන්වූ කල්හි, සුදොවුන් මහරජාණෝ වේදයෙහි දක්ෂ වූ හැටහතරක් පමණ උතුම් බමුණන් ගෙන්වා, මහා වටිනාකම් ඇති ආසන පනවා, බමුණන් එහි හිඳුවා, ගිතෙල්, මී පැණි, හකුරු ආදියෙන් සකස් කළ කිරි පැණි (පායාස) පිරවූ රන් රිදී තලි හැට හතරක් ද, එසේම රන් රිදී තලි හැට හතරකින් වසා, ඉතා වටිනා වස්ත්‍ර හා කපිල වර්ණ එළදෙනුන් ද බමුණන්ට දන් දී ඔවුන් සතුටු කරවා, බිසව දුටු ස්වප්නය කියා, “එහි ඵල විපාක කිමෙක් දැ?” යි විචාලාහුය.</p>

<p>බ්‍රාහ්මණයෝ කියන්නාහු, “මහරජතුමනි, ඔබගේ දේවියගේ කුස දරු ගැබක් පිහිටියේය. ඒ වනාහි පිරිමි දරුවෙකි; පින්වත් පුත් රුවනකි. හෙතෙම ගිහි ගෙයි විසුවහොත් සක්විති රජ වෙයි. ගිහි ගෙන් නික්ම පැවිදි වුවහොත් ලොව්තුරා බුදු වෙති” යි කීවාහුය.</p>

<p>මෙසේ බෝධිසත්ත්වයන් මව් කුස පිළිසිඳ ගැනීමත් සමඟම දස දහසක් සක්වළ සියලු පහන්වල ද, සියලු දිව්‍ය විමානවල ද, සියලු තාරකාවන්ගේ ද, සියලු චන්ද්‍ර සූර්යයන්ගේ ද, ශක්‍රාදී සියලු දෙවියන්ගේ ද, මහා බ්‍රහ්මාදී සියලු බ්‍රහ්මයන්ගේ ද යම් ආලෝකයක් ඇද්ද, ආනුභාවයක් ඇද්ද, ඒ සියල්ල හිරු දුටු කණාමැදිරි එළියක් මෙන් යටපත් කරමින් අප්‍රමාණ වූ ආලෝකයක් පහළ විය.</p>

<p>එකල්හි උපතින් අන්ධ වූවෝ ඇස් ලැබුවාහුය. උපතින් බිහිරි වූවෝ මිහිරි ගීතිකා ශබ්ද ඇසුවාහුය. උපතින් ගොළු වූවෝ සැපසේ කථා කළාහුය. උපතින් කොර වූවෝ කෙළින් වී ගමන් ගියාහුය. බන්ධනාගාරගත සියලු සත්ත්වයෝ එයින් මිදුණාහුය. සියලු නරකවල (නිරයන්හි) ගිනි නිවී ගියේය. ප්‍රේතයන්ගේ සා පිපාසා සංසිඳුණේය. තිරිසනුන්ගේ බිය නැති විය. සියලු සත්ත්වයන්ගේ රෝග සුව විය. මේ ආදී දෙතිස් මහා පූර්ව නිමිති පහළ වීමෙන් දස දහසක් සක්වළ උතුම් වූ ශ්‍රී සෞන්දර්යයෙන් අග්‍රප්‍රාප්ත විය.</p>

<p>මෙසේ පිළිසිඳ ගන්නා ලද බෝධිසත්ත්වයන්ට ද, බෝධිසත්ත්ව මාතාවන්ට ද වන්නා වූ උපද්‍රව වළක්වනු පිණිස සතර වරම් රජ දරුවෝ කඩු ගත් අත් ඇතිව රැකවල් ගත්තාහුය. එතැන් පටන් බෝධිසත්ත්ව මාතාවෝ පිරවූ තෙල් පාත්‍රයක් පරිස්සම් කරන්නාක් මෙන් දස මාසයක් මුළුල්ලෙහි බෝධිසත්ත්ව කුමාරයන් කුසින් පරිහරණය කොට, සම්පූර්ණ වූ ගර්භ ඇතිව දේවදහ නුවරට යනු කැමතිව සුදොවුන් මහරජාණන්ට ඒ පුවත දැන්වූ කල්හි, ඒ ඇසූ සුදොවුන් මහරජාණෝ “යහපතැ” යි සතුටු වී, කපිලවස්තු පුරයේ පටන් දේවදහ නුවර දක්වා මාර්ගය සමතලා කරවා, පුන් කළස්, ධජ, පතාක ආදියෙන් අලංකාර කොට සරසා, දේවිය රන් සිවී ගෙයක හිඳුවා, අමාත්‍යයන් දහසක් හා සමඟ මහත් පිරිවරින් දේවදහ නුවරට පිටත් කළාහුය.</p>

<h2>කුමාරෝත්පත්තිය (ලුම්බිණියේ උපත)</h2>

<p>ඒ නගර දෙක අතරෙහි නානා විධ වෘක්ෂ පන්තීන්ගෙන් සැදුම්ලත් ‘ලුම්බිණි වන’ නම් වූ මංගල සල් උයනක් ඇත. එසමයෙහි මහාමායා දේවිය උයනේ ක්‍රීඩා කරනු කැමති වූවාය. අමාත්‍යයෝ ඇයගේ කැමැත්ත පරිදි මංගල උයනට දේවිය වැඩමවූහ. මහාමායා දේවිය මල් පිපුණු සල් ගසක් මුලට ගොස් එහි අත්තක් අල්ලා ගැනීමට කැමති වූ කල්හි, එකෙණෙහි වේවැලක් මෙන් සල් අත්ත නැමී දේවියගේ අතට ළං විය. ඒ සල් අත්ත දකුණු අතින් අල්ලාගෙන නැගෙනහිර දිශාව බලා සිටියදීම බෝධිසත්ත්වයෝ ප්‍රසූත වූ සේක.</p>

<p>යම් සේ අන්‍ය සත්ත්වයෝ මව් කුසින් ප්‍රසූත වෙත් ද, මහ බෝසතාණෝ එසේ නොවූහ. මහ බෝසතාණෝ වනාහි ධර්මාසනයකින් බසින ධර්ම කථික කෙනෙකුන් මෙන්, දිගු කරන ලද අත් පා ඇතිව, කසී රට වස්ත්‍රයක් මත තබන ලද ජාතිරංග මාණික්‍යයක් (මැණිකක්) මෙන් පිරිසිදු වූ ශරීර ඇතිව ප්‍රසූත වූ සේක. බුදුවන ජාතියෙහි මව් කුසින් ප්‍රසූත වන සියලු බෝධිසත්ත්ව වරයන්ගේ මෙය ධර්මතාවකි.</p>

<p>ඉන්පසු පහ වූ කාම රාග ඇති, සුද්ධාවාස බ්‍රහ්ම ලෝකයෙහි වසන්නා වූ මහා බ්‍රහ්මයෝ සතර දෙනෙක් රන් දැලකින් බෝධිසත්ත්වයන් පිළිගෙන, මායා දේවිය ඉදිරියෙහි තබා, “දේවියනි, සතුටු සිත් ඇති වන්න. මහානුභාව සම්පන්න පුතනුවන් කෙනෙකුන් ඔබට උපන්නේ වේ දැ” යි කීවාහුය. මහා බ්‍රහ්මයන් අතින් වරම් රජ දරුවෝ උතුම් වූ මෘදු ස්පර්ශ ඇති අඳුන් දිවි සමකින් පිළිගත්තාහුය. ඒ වරම් රජ දරුවන් අතින් අමාත්‍යයෝ දිව්‍ය දුහුල් රෙද්දකින් පිළිගත්තාහුය. මේ දහම බෝධිසත්ත්වයන්ගේ ධර්මතාවකි.</p>

<p>ඉක්බිත්තෙන් බෝධිසත්ත්වයෝ බිසවුන් අතින් බැස පෘථිවිය පළාගෙන පැන නැගුණු පද්ම (නෙළුම්) මස්තකයෙහි නැගෙනහිර දිශාව බලා වැඩ සිටි සේක. එකෙණෙහි පිරිසිදු ශරීර ඇති මහා බෝධිසත්ත්වයන්ට ද, මායා දේවියට ද සත්කාර පිණිස අහසින් ස්ඵටික මාණික්‍ය වන් (පැහැදිලි) ජල ධාරාවෝ දෙදෙනෙක් (උණුසුම් හා සිසිල් ජල ධාරා) වැගිරී මාතෘ පුත්‍ර දෙදෙනාගේ ශරීර ඍතු ග්‍රහණය කිරීමෙන් (පහසු කිරීමෙන්) සතුටු කළාහුය. මෙය ද හැම බෝධිසත්ත්වයන්ගේ ධර්මතාවකි.</p>

<p>මෙපමණක් නොවේ; එකෙණෙහි පෙර සේම දෙතිස් මහා පූර්ව නිමිති පහළ විය. එකල්හි දෙතිස් මහා පුරුෂ ලක්ෂණයෙන් බැබළෙන්නා වූ, සියලු කුසල රාශියට උත්පත්ති ස්ථානය වූ මහා බෝධිසත්ත්ව තෙමේ දස දිග බලනුයේ, බැලූ බැලූ දිශාවෙහි දිව්‍ය බ්‍රහ්මයන් විසින් “ස්වාමීනි, මේ දිශාවෙහි ඔබ හා සමාන කෙනෙකුන් නැතැ” යි යනාදී වශයෙන් දැක්වූ හෙයින්, උතුරු දිශාව බලා වැඩ සිට, මහා බ්‍රහ්මාදී දිව්‍ය සමූහයා විසින් නංවන ලද ධවල ඡත්‍රාදී (සුදු කුඩ ආදී) දිව්‍යමය පූජා ලබමින්, සියලු ලෝවැස්සන්ට පෙනි පෙනී, උතුරු දිගට සත් පියවරක් නෙළුම් මල් පිටින්ම වඩිමින්,</p>

<div class="gatha">
    <p>“අග්ගෝහමස්මි ලෝකස්ස”</p>
</div>

<p>යනාදී සියලු සර්වඥවරයන්ගේ චාරිත්‍ර ධර්මයක් වූ බිය රහිත කේසර සිංහනාද කළ සේක.</p>

<p>යම් කලෙක අප මහා බෝසතාණෝ ලුම්බිණි නම් වනයෙහි උපන් සේක් ද, එම වේලෙහිම රාහුල මාතාවෝ ද (යශෝධරා දේවිය), ඡන්න නම් අමාත්‍යයා ද, කාලුදායි නම් අමාත්‍යයා ද, කන්ථක නම් අශ්ව රාජයා ද, මහා බෝධි වෘක්ෂය ද, සතර මහා නිධානය ද යන මේ වස්තූහු පහළ වූවාහුය. සිංහනාද කළ පසු, නගර දෙකෙහිම වැසියෝ අපමණ වූ පූජාවෙන් හා ප්‍රමාණය ඉක්මවා ගිය ශ්‍රී සමෘද්ධියෙන් යුතුව බෝධිසත්ත්වයන් කිඹුල්වත් පුරයටම ගෙන ගියාහුය.</p>

<div class="subhead">කාලදේවල තවුසාගේ පැමිණීම</div>

<p>එදින, “කපිලවස්තු පුරයෙහි සුද්ධෝදන මහ රජුට පුත් රුවනක් උපන්නේය. ඔහු බෝ මැඩ හිඳ බුදු වෙති” යි තව්තිසා දිව්‍ය භවනයෙහි දිව්‍ය සමූහයා තුටු පහටු සිත් ඇතිව මහත් වූ ක්‍රීඩාවක් කරන්නට පටන් ගත්හ.</p>

<p>එසමයෙහි සුද්ධෝදන රජතුමාගේ කුල උපදේශක වූ, අෂ්ට සමාපත්තිලාභී වූ ‘කාල දේවල’ නම් තපස්වී තෙමේ බත් කිස නිමවා දවල් කාලය ගත කිරීම (දිවා විහාරය) පිණිස තව්තිසා භවනයට ගොස්, එහි දිවා විහාරය කොට සිටියේ, ඒ ක්‍රීඩා කරන දෙවියන් දැක, “එම්බා දේවතාවෙනි, මෙසේ සතුටු සිත් ඇතිව කුමක් නිසා ක්‍රීඩා කරවු ද? මටත් මේ කාරණය නොසඟවා කියව” යි විචාලේය.</p>

<p>දෙවියෝ කියන්නාහු, “පින්වත් වූ තාපසයෙනි, සුදොවුන් මහ රජාණන්ට පුත්‍රයෙක් උපන්නේය. හෙතෙම බෝ මැඩ හිඳ බුදු වී ධර්ම චක්‍රය පවත්වයි. ඔහුගේ අනන්ත වූ බුද්ධ ලීලාව දකින්නට ද, ධර්මය අසන්නට ද ලබන්නෙමු යි මේ කාරණයෙන් සතුටු වූවෙමු” යි කීවාහුය.</p>

<p>කාලදේවල තාපසයෝ ඒ පුවත අසා වහා දෙව්ලොවින් බැස රජ ගෙට පිවිස, පනවන ලද ආසනයෙහි හිඳගෙන, “මහරජ, ඔබට පුත්‍රයෙක් උපන්නේය යි ඇසුවෙමි. ඔහු දකිනු කැමැත්තෙමි” යි කීහ. රජතුමා සරසා පිළියෙළ කරන ලද කුමාරයන් වඩාගෙන ඉදිරියට ගෙනැවිත් කුමාරයන්ට අණ කරමින්, “පුත, තපස්වීන් වැඳ පින් රැස් කරගනු” යි කියා තපස්වීන් වඳින ලෙස යොමු කළේය.</p>

<p>එකල්හි බෝධිසත්ත්වයන්ගේ පාද පරිවර්තනය වී (කැරකී) තාපසයන්ගේ ජටා මස්තකයෙහි (හිස මත) පිහිටියාහුය. ඒ එසේමය; බෝධිසත්ත්වයන්ගේ ඒ ආත්ම භාවයෙන් වැඳුම් ගත යුතු අන් කිසිවෙක් නැත. ඉදින් නොදැන බෝධිසත්ත්වයන්ගේ හිස තාපසයන්ගේ පාමුල තැබුවේ නම්, ඒ තාපසයාගේ හිස සත් කඩක් වී පැලෙන්නේය. ඒ බව දත් තාපස තෙමේ, එසේ (හිස පැලීම) සිදු වීමට අකමැති වූ රජුට “මා විනාශ නොකළ මැනව” යි හුන් තැනින් නැගී, දොහොත් මුදුන් දී බෝධිසත්ත්වයන්ට නමස්කාර කළේය. ඒ ආශ්චර්යය දුටු සුදොවුන් මහරජාණෝ තමන්ගේ පුතනුවන් වැන්දාහ.</p>

<p>ඒ කාල දේවල තාපසයන් වහන්සේට අතීතයෙහි කල්ප හතළිහක් ද, අනාගතයෙහි කල්ප හතළිහක් ද වශයෙන් කල්ප අසූවක් සිහි කරන ඥානය ඇත්තේය. එසේ හෙයින් බෝධිසත්ත්වයන්ගේ ලක්ෂණ සම්පත්තිය දැක, “බුද්ධත්වය සිද්ධ වේ දෝ? නොවේ දෝ?” යි ආවර්ජනය කොට විමසා බලන්නේ, සැක නැතිවම “බුදු වෙති” යි දැන, “මේ තෙමේ ආශ්චර්යමත් පුද්ගලයෙකැ” යි සිනාසී, “නැවත මට මේ උතුමාණන් බුදු වූ කල දකින්නට ලැබේ ද? නොලැබේ ද?” යි පරීක්ෂා කරන්නේ, නොලැබේ යයි දැන, “මම වනාහි මොහු බුදු වෙන අතරතුර කාල ක්‍රියා කොට (මිය ගොස්), සියක් බුදුවරයන් විසිනුත්, දහසක් බුදුවරයන් විසිනුත් ගොස් අවබෝධ කරවන්නට නොහැකි වූ අරූප ලෝකයෙහි උපදින්නෙමි” යි දැක, “මෙබඳු වූ ආශ්චර්යවත් පුද්ගලයා බුදු වූ කල දකින්නට නොලබමි” යි ශෝකයෙන් හැඬුවේය.</p>

<p>මනුෂ්‍යයෝ ඒ දැක, “අපගේ තාපසයෝ දැන් සිනාසී, නැවත හඬන්නට පටන් ගත්හ. මේ කාරණය කුමක් ද?” යි සිතා, “කිමෙක් ද ස්වාමීනි, අපගේ මේ උතුමන්ට කිසි අනතුරක් වන්නේ දැ?” යි විචාලාහ.</p>

<p>ඒ අසා තාපසයෝ, “මේ කුමාරයන්ට අනතුරක් නැත. සැක නැතිවම බුදු වන්නේය” යි කීහ. “එසේ නම් නැවත කුමක් හෙයින් හැඬු සේක් ද?” යි විචාලාහ. තාපසයෝ, “මෙබඳු උතුමාණන් බුදු වූ කල දකින්නට නොලැබ, මහලු හෙයින් ඊට පෙර මිය යන්නෙමි. එහෙයින් හැඬුවෙමි” යි කීහ.</p>

<p>මෙසේ කියා, “මේ උතුමාණන් බුදු වූ කල්හි දකින්නට මාගේ නෑයන් අතරෙහි කිසිවෙක් ඇද්ද? නැද්ද?” යි පරීක්ෂා කරන්නේ, තම බෑණනුවන් වූ ‘නාලක’ නම් කුමරුවා දැක, නැගණියගේ ගෙට ගොස් ඔහු කැඳවා, “දරුව, සුදොවුන් මහරජාණන්ගේ කුලයෙහි පුත්‍රයෙක් උපන්නේය. ඔහු බුද්ධාංකුරයෙකි. පන්තිස් අවුරුද්දක් ඉක්ම ගිය කල බුදු වන්නේය. ඔබට ඒ බුදුන් දකින්නට ලැබෙන්නේය. එහෙයින් අදම පැවිදි වෙව” යි කීහ.</p>

<p>ඒ අසා නාලක කුමාරයෝ, “මාගේ මාමා මා අනර්ථයක නොයොදයි; මට යහපතක් පිණිසම කීවේ ය” යි සිතා, කීකරු ව, සත් අසූ කෝටියක් ධන ඇති කුලයෙහි උපන් තැනැත්තෝ ඒ සියලු සම්පත් හැර දමා, එකෙණෙහිම වීදියෙන් සිවුරු හා මැටි පාත්‍රයක් ගෙන්වාගෙන, හිසකෙස් කපා දමා, සිවුරු හැඳ පොරවා, “ලෝකයෙහි යම් පුද්ගලයෙක් උත්තම වී නම් මාගේ පැවිදි වීම ඔහු උදෙසා ය” යි බෝධිසත්ත්වයන් සිටින දිශාවට මුහුණ ලා, ඇඳිලි බැඳ, පසඟ පිහිටුවා වැඳ, පාත්‍රය මල්ලෙහි දමා කරෙහි එල්ලාගෙන හිමාලයට පිවිස මහණ දම් පිරුවේය.</p>

<p>හෙතෙම පරමාභිසම්බෝධියට පැමිණි බුදුරදුන් කරා පැමිණ, ‘නාලක ප්‍රතිපදාව’ ඉගෙන, නැවතත් හිමාලයට පිවිස රහත් වී, උත්කෘෂ්ට ප්‍රතිපත්තියට පිළිපන් තැනැත්තේ, සත් මසක් පමණ කල් ජීවත් ව, එක් ස්වර්ණ පර්වතයක් ඇසුරු කොට වැඩ සිට පිරිනිවන් පෑ පරිදි නිදාන වර්ණනාවෙන් හා සද්ධර්ම රත්නාකරයෙන් බලා දත යුතු.</p>

<div class="subhead">නම් තැබීම හා බමුණු අනාවැකි</div>

<p>බෝධිසත්ත්වයන් උපන් පස්වෙනි දවසෙහි, සුවඳ පැනින් නාවා (පිරිබඩ ගෙන), පස් මල් ඉස, නොකැඩුණු සහල්වලින් පිසූ කිරිබත් පිසවා, ත්‍රිවේදයෙහි පරතෙරට පැමිණි එකසිය අටක් බ්‍රාහ්මණයන්ට ආරාධනා කොට, රජ ගෙයි පනවන ලද අසුන්වල හිඳුවා, මනා බොජුන් අනුභව කරවා, මහත් සත්කාර කොට, “බ්‍රාහ්මණවරුනි, මේ කුමාරයන්ගේ ලක්ෂණ බලා ඇති තත්ත්වය කියව” යි විචාල කල, ඔවුන් අතරෙහි රාම ය, ධජ ය යනාදී බ්‍රාහ්මණයෝ අට දෙනා කුමාරයන්ගේ ලක්ෂණ පිළිබඳ විශේෂඥයෝ වෙති. ඒ අට දෙනා අතරින් සත් දෙනෙක් ඇඟිලි දෙකක් ඔසවා මෙසේ කීවාහුය:</p>

<p>“මෙබඳු ලක්ෂණයෙන් සමන්විත වූයේ ගිහි ගෙයි විසුවහොත් දෙදහසක් කොදෙව් පිරිවර කොට ඇති සතර මහාද්වීපයට එකම කුඩයක් නංවා (එක්සේසත් කොට) රජ සැප විඳිති. පැවිදි වුවහොත් බුද්ධත්වයට පැමිණෙති.”</p>

<p>ඔවුන් හැමදෙනාටම වඩා වයසින් බාල වූ, ගෝත්‍රයෙන් ‘කොණ්ඩඤ්ඤ’ නම් වූ මානවකයෝ බෝධිසත්ත්වයන්ගේ ලක්ෂණවල පරිපූර්ණ බව බලා, “මේ පුරුෂයාණන් ගිහි ගෙයි විසීමක් නම් නැත; ඒකාන්තයෙන්ම බුදු වන්නේය” යි එකම ඇඟිල්ලක් ඔසවා එකක්ම කීවෝය. ඒ එසේමය; මේ කොණ්ඩඤ්ඤ නම් බ්‍රාහ්මණ තෙමේ කල්ප ලක්ෂයක් මුළුල්ලෙහි පින් කළ, එම ජන්මයෙහිම රහත් වන අවසන් ආත්මය ලත් (පශ්චිම භවික) සත්ත්වයෙකි. එහෙයින් ඉතිරි සත් දෙනා පරදවමින්, අභිබවා ගොස්, “සැක නැතිවම බුදු වන්නේමය” යි එක් ඇඟිල්ලක් ඔසවා මෙසේ කීවේය.</p>

<p>ඉන්පසු ඉතිරි බමුණන් සත් දෙනා වනාහි තම තමන්ගේ නිවෙස්වලට පැමිණ තමන්ගේ පුත්‍රයන් අමතා, “දරුවනි, අපි මහලු වූවෙමු. සුදොවුන් මහරජාණන්ගේ පුතු සර්වඥතා ඥානයට පැමිණි කල්හි උන්වහන්සේ කරා පැමිණෙන්නට අපට ලැබෙයි ද, නොලැබෙයි ද කියා නොදනිමු. ඔබලා ඒ කුමාරයන් බුදු වූ කල්හි උන්වහන්සේගේ ශාසනයෙහි පැවිදි වෙත්වා” යි කියා, ඒ බ්‍රාහ්මණයෝ සත් දෙනාම ආයුෂ ගෙවී ගිය පරිද්දෙන් මියගොස් පරලොව ගියහ.</p>

<p>කොණ්ඩඤ්ඤ නම් බ්‍රාහ්මණයා පමණක් නිරෝගී ව සිටියේය. ඒ කොණ්ඩඤ්ඤ නම් මානවකයෝ බෝධිසත්ත්වයන් වැඩිවිය පැමිණ, ගිහිගෙයින් නික්මී (අභිනිෂ්ක්‍රමණය කොට) ක්‍රමයෙන් උරුවෙල් දනව්වට ගොස්, “ඒකාන්තයෙන් මේ භූමි ප්‍රදේශය සිත්කළු ය” යි එහි මහා වීර්යය කරමින් වසන සමයෙහි, මහා පුරුෂයාණෝ පැවිදි වූහ යි අසා, යට කී බ්‍රාහ්මණයන් අට දෙනාගේ පුත්‍රයන් කරා ගොස්, “ඒ සිද්ධාර්ථ කුමාර තෙමේ පැවිදි විය. හෙතෙම ඒකාන්තයෙන්ම බුදු වන්නේය. ඉදින් ඔබලාගේ පියවරුන් වූ බ්‍රාහ්මණයෝ ජීවත්ව සිටියාහු නම් අදම නික්ම පැවිදි වෙති. ඉදින් ඔබලාත් කැමති නම් මා හා කැටුව එන්න. මම ඒ මහා පුරුෂයාණන්ට අනුව පැවිදි වෙමි” යි කීවාහුය.</p>

<p>ඒ ඇසූ බ්‍රාහ්මණයෝ සියලු දෙනාම එක සිතක් ඇති කර ගැනීමට අසමත් වූහ. එහෙයින් තුන් දෙනෙක් පැවිදි නොවූහ. කොණ්ඩඤ්ඤ නම් බ්‍රාහ්මණයන් ප්‍රධාන කොට අනෙක් බ්‍රාහ්මණයෝ සතර දෙනාම පැවිදි වූහ. ඒ පස් දෙනාම ‘පඤ්ච වර්ගික භික්ෂූහු’ නම් වෙති. ඔවුහු ඉසිපතනාරාමයෙහි දී අග්‍ර ධර්මය පිළිගත් ආකාරය පසුව සඳහන් වෙයි.</p>

<div class="subhead">සිද්ධාර්ථ කුමාරයාගේ යොවුන් විය</div>

<p>එසමයෙහි වනාහි සුද්ධෝදන මහරජාණෝ, “මාගේ පුතනුවෝ කුමක් දැක පැවිදි වෙද්දැ” යි විචාලෝය. එකල “සතර පූර්ව නිමිත්ත දැක පැවිදි වෙති” යි කීහ. “සතර පූර්ව නිමිත්ත නම් කවරෙක් දැ?” යි විචාරා, “ජරාවට පත්වීම (මහලු වීම), ලෙඩ වීම, මරණය, පැවිදි රූපය” යි අසා, “එසේ නම් මෙතැන් පටන් මෙබඳු වූවන් මගේ පුතනුවන් සමීපයට යන්නට ඉඩ නොදෙන්න; දකින්නට ඉඩ නොදෙන්න. බුදු වීමෙන් වැඩක් නැත. මගේ පුතනුවන් දෙදහසක් දිවයින් පිරිවර කොට ඇති සතර මහාද්වීපයට අධිපති රජකම කරමින්, තිස්සයක් යොදුන් ප්‍රදේශයක පැතිර සිටින මහ පිරිවරින් පිරිවරාගෙන අහස් තලයෙහි ඇවිදින්නා දකිනු කැමැත්තෙමු” යි කියා, මහලු, ලෙඩ, මළ, පැවිදි යන මොවුන්ගේ පැමිණීම වැළැක්වීම පිණිස සිවු දිගින් ගව්වෙන් ගව්වට ආරක්ෂාව යෙදවූහ.</p>

<p>එදින මංගල කටයුතු පිණිස එතැනට රැස් වූ අසූ දහසක් ඥාති රජ දරුවෝ, “අප හැම දෙනාගෙන් එක එක කුමරුවා බැගින් දෙමු” යි අසූ දහසක් කුමරුවන් දුන්හ. සුද්ධෝදන මහරජාණෝ බෝධිසත්ත්වයන්ට උතුම් වූ රූප සම්පත් ඇති, දොස් රහිත වූ කිරි මවුන් ලබා දුන්හ. බෝධිසත්ත්වයෝ මහත් වූ යස පිරිවරින්, මහත් වූ ශ්‍රී සෞභාග්‍යයෙන් වැඩෙන්නට වූ සේක.</p>

<p>එක් දවසක් වප් මඟුලෙහි දී කළ ප්‍රාතිහාර්යය දැක සුදොවුන් මහරජාණෝ දෙවෙනි වරට ද වැන්දාහ. තුන්වෙනි වැඳීමෙන් වැන්ද ආකාරය පසුව සඳහන් වෙයි.</p>

<p>ඉක්බිත්තෙන් අනුක්‍රමයෙන් බෝධිසත්ත්වයන් වහන්සේ දහසය හැවිරිදි වයසට පැමිණි කල්හි, සුදොවුන් මහරජාණෝ බෝධිසත්ත්වයන්ට තුන් ඍතුවට සුදුසු මාලිගා තුනක් ඉදි කරවූයේය. එකක් නව මහල් ය; එකක් සත් මහල් ය; එකක් පස් මහල් ය. ප්‍රාසාද පමණක් නොවේ, හතළිස් දහසක් පමණ නාටිකාංගනා ස්ත්‍රීන් ද ලබා දුන්හ. තුන් ලොවට තිලකයක් බඳු වූ අප මහා බෝසතාණෝ, දහසක් රුවන් දොරටුවලින් හා සප්ත රත්න ප්‍රාකාරයෙන් බැබළෙන, රන් රිදී ආදී විමාන පේළිවලින් අලංකාර වූ, රුවන් මෙර මුදුනෙහි පිහිටි තව්තිසා දෙව් නුවර අඩ තුන් කෝටියක් දෙවඟනන් පිරිවරාගෙන රජකමට පැමිණි සක් දෙවි රජු සේ, හතළිස් දහසක් පමණ දෙවඟනන් වැනි වරඟනන් විසින් පිරිවරා ගන්නා ලදුව, ඒ ඒ ඍතුවට සැපවත් වූ පරිද්දෙන් එම මාලිගා තුනෙහි, රාහුල මාතාවන් අග්‍ර මෙහෙසිය කොට වසන සේක.</p>

<p>මෙසේ මහා සම්පත් අනුභව කරන්නා වූ බෝධිසත්ත්වයන්ට ඥාති සමූහයා මධ්‍යයෙහි මෙබඳු කථාවක් පහළ විය. කෙසේද යත්:</p>

        

        <!-- Story 4 -->
        <div class="subhead">ශිල්ප දැක්වීම</div>

<p>“සිද්ධාර්ථ කුමාරයෝ කෙළිසෙල්ලමෙහිම යෙදෙමින් කල් ගෙවති. කිසිදු ශිල්පයක් නොදනිති. යුද්ධයක් පැමිණි කල්හි මොහු කුමක් කරන්නේ දැ” යි යන මේ කතාව නෑයන් අතර ඇති විය. සුදොවුන් මහරජතුමා ඒ පුවත අසා බෝධිසත්ත්වයන් අමතා, “පුතණුවනි, ‘සිද්ධාර්ථ කුමාරයෝ කිසිම ශිල්පයක පුහුණු නොවී කෙළිසෙල්ලමෙහිම යෙදෙමින් ඇවිදිති’ යි ඔබගේ ඥාතීහු කියති. මෙබඳු අවස්ථාවක් (යුද්ධයක්) පැමිණි කල්හි කුමක් කරම් දැ යි සිතන්නේදැ” යි විමසූහ.</p>

<p>ඒ පුවත ඇසූ තුන් ලොවටම හිස මත තැබූ මල් ඔටුන්නක් වැනි වූ සිද්ධාර්ථ කුමාර වූ අප මහා බෝසතාණෝ මෙසේ පිළිතුරු දුන්හ: “දේවයන් වහන්ස, චම්පක, සමන්පිච්ච, වැටකේ ආදී සුවඳ මල්, තමන්ට සුවඳ ලබා ගැනීම පිණිස අන් කිසි සුවඳ මල් වෙත ගොස් කරන පුහුණුවක් තිබේද? එලෙසින්ම මේ ආත්මභාවයෙහි මාගේ ශිල්ප පුහුණුවීම පිණිස අන් කිසිවකු වෙත යාමක් නැත. යම් සේ සඳුන් ගස්වල සුවඳ, පුහුණුවීම පිණිස අන් කිසි ගන්ධයක් කරා නොයන්නේ ද? එපරිද්දෙන්ම මේ ආත්මභාවයෙහි අන් කිසිවකු වෙත ගොස් පුහුණු කරන ශිල්පයක් මට නැත. මාගේ ශිල්ප බලා ගැනීම පිණිස නුවර බෙර හසුරුවා වදාළ මැනව. මෙයින් සත්වැනි දවසෙහි නෑයන්ට මාගේ ශිල්ප දක්වමි” යි කී සේක.</p>

<p>සුදොවුන් මහරජතුමා එලෙසින්ම කළේය. බෝධිසත්ත්වයෝ අක්ෂණවේධී, වාලවේධී ධනුර්ධරයන් රැස් කරවා, මහජනයා මධ්‍යයෙහි මුළු ලෝකයෙහි සිටින තාක් ධනුර්ධරයන් හා අසාධාරණ වූ දොළොස් වැදිරි ශිල්පයක් ඥාතීන්ට පෙන්වූ සේක. ඒ ශිල්ප දැක්වූ ආකාරය 'සරභංග ජාතකයෙහි' ආ පිළිවෙළින් දත යුතුය. ඒ හාස්කම දුටු ඥාතීහු බෝධිසත්ත්වයන් කෙරෙහි තිබූ සැක දුරු කළෝය.</p>

<div class="image-placeholder" data-prompt="Masterpiece, Ancient South Asian painting style, No Frame, No Cracks, No Fading, high quality, sharp focus. no fading. Action: Prince Siddhartha, with golden skin and royal attire, stands confidently holding a magnificent bow, having just released an arrow. Character Description: Siddhartha is the focal point, looking youthful and powerful. Environment: A grand arena filled with astonished spectators, royal relatives, and kings watching the display. Lighting/Mood: Bright daylight, highlighting the prince's skill and the awe of the crowd.">
<img src="../jathaka-images/4_img_1.jpeg" class="story-image" alt="Story Illustration">
    <span class="img-label">සිද්ධාර්ථ කුමාරයා ඥාතීන් මධ්‍යයේ දුනු ශිල්ප දැක්වීම.</span>
</div>

<div class="subhead">උයන් කෙළි පිවිසීම</div>

<p>ඉන්පසුව එක් දිනක් උයන් කෙළියට යනු කැමති වූ මහා බෝසතාණෝ රථාචාර්යවරයා අමතා, “රථය සූදානම් කරව” යි කීහ. ඔහු ද “එසේය, මැනව” යි එය පිළිගෙන, ඉතා අගනා වූ උතුම් රථයක් සියලු අලංකාරයෙන් සරසා, කුමුදු මල් පෙති වන් පැහැති මංගල අශ්වයන් සතර දෙනෙකු යොදා බෝධිසත්ත්වයන්ට දැන්වූ කල්හි, දෙව් විමනක් වැනි වූ ඒ රථයට නැගී බෝධිසත්ත්වයන් උයන දෙසට පිටත් වූ සේක. එවිට දෙවියෝ, “සිද්ධාර්ථ කුමාරයන් බුදුවන කාලය ආසන්න විය, පූර්ව නිමිති දක්වන්නෙමු” යි සිතා, එක් දිව්‍ය පුත්‍රයකු ජරාවට පත්ව දිරා ගිය මහල්ලෙකුගේ වෙස් ගන්වා පෙන්නුම් කළහ.</p>

<p>ඒ රූපය බෝධිසත්ත්වයන් සහ රථාචාර්යවරයා දුටු කල්හි, “මිත්‍ර රථාචාර්යයෙනි, මේ කුමක්ද? මේ පුරුෂයා අන්‍යයන්ගේ මෙන් නොව, වෙනස් වූ හිසකෙස් ඇත්තේය” යනාදී වශයෙන් දීඝ නිකායෙහි මහාපදාන සූත්‍රයෙහි මහා විපස්සි කුමාරයා විචාළ ක්‍රමයෙන් විමසා, “ඉපදීම ඇත්තාට ජරාව පෙනෙන්නේය” යනාදී වශයෙන් සලකා, කලකිරුණා වූ සිත් ඇතිව, යෞවන මදය දුරු කොට උයන් කෙළියට නොගොස් එතැනින්ම ආපසු හැරී නුවරට පැමිණියහ.</p>

<p>නැවතත් එක් දවසක් උයන් කෙළියට යන්නාහු, පස්කම් සැපයෙහි ඇලීම නැති කිරීමට හේතු වූ, ව්‍යාධියෙන් (ලෙඩවීමෙන්) පීඩිත වූ පුරුෂයෙක් පෙර සේම දැක, ආරෝග්‍ය මදය (නිරෝගීකම නිසා ඇතිවන උඩඟුකම) දුරු කොට උයනට නොගොස් ආපසු නුවරට පැමිණියහ.</p>

<p>නැවතත් එක් දවසක් උයන් කෙළියට යන්නාහු, එසේම දෙවියන් විසින් මවා පෙන්වන ලද මළ මිනියක් දැක ජීවිත මදය අතහැර, වීදුරු පර්වතයක දක්නා ලද සිදුරක් මෙන් ද, සූර්ය විමානයෙහි දක්නා ලද අඳුරක් මෙන් ද, දිව්‍ය බ්‍රහ්ම විමානයක දක්නා ලද මල මූත්‍රයක් මෙන් ද, තමන්ගේ රාජකීය ශ්‍රී සමෘද්ධියෙහි කලකිරුණාහ.</p>

<p>නැවතත් එක් දවසක් උයන් කෙළියට යන්නාහු, පෙර සේම දෙවියන් විසින් දක්වන ලද පැවිදි සැපයෙන් සුවපත් වූ ශ්‍රමණ රූපය දැක, පැවිදි වීමෙහි කැමැත්ත උපදවා, උයන් කෙළි කෙළිනු පිණිස උයනට ගොස්, එහි දවල් කාලයෙහි උයන් කෙළි කෙළිමින් දවසේ වැඩි කොටසක් ගත කොට, සූර්යයා අස්තංගත වූ (බැස ගිය) කල්හි මංගල ශිලාව මත වැඩ සිටි සේක.</p>

<div class="image-placeholder" data-prompt="Masterpiece, Ancient South Asian painting style, No Frame, No Cracks, No Fading, high quality, sharp focus. Action: Prince Siddhartha sitting in a royal chariot pulled by four white horses, gazing intently at a calm, serene ascetic (monk) standing by the road. Character Description: Siddhartha looks thoughtful and serene, dressed in royal silks. The monk wears simple robes and radiates peace. Environment: A path leading to a lush garden, with invisible gods watching from the clouds. Lighting/Mood: Soft afternoon light, evocative and spiritual.">
<img src="../jathaka-images/4_img_2.jpeg" class="story-image" alt="Story Illustration" >
    <span class="img-label">සිද්ධාර්ථ කුමාරයා සතර පෙරනිමිති අතරින් පැවිදි රුව දැකීම.</span>
</div>

<p>තමන් වහන්සේ සියලු ආභරණවලින් සැරසෙනු කැමති වූ සේක. ඉක්බිත්තෙන් පිරිවර ජනයෝ අනේක වර්ණ වූ නොයෙක් ආකාරයේ වස්ත්‍ර හා නොයෙක් ආකාරයේ ආභරණ ද, මල් ගන්ධ විලවුන් ද ගෙන අවට සිටියහ. එකෙණෙහි ශක්‍ර දේවේන්ද්‍රයාගේ පඬුපුල් අසුන රත් විය. එවිට සක්දෙව් රජ තෙමේ, “මා මෙතැනින් ඉවත් කරවන්නට කවරෙක් කැමති වන්නේ දැ” යි සොයා බලන්නේ, බෝධිසත්ත්වයන්ගේ අලංකාර කරන කාලය පැමිණි බව දුටුවේය. එහෙයින් විශ්වකර්ම දිව්‍ය පුත්‍රයාට අමතා, “එම්බා විශ්වකර්මය, සිද්ධාර්ථ කුමාර තෙමේ අද මැදියම් රෑ මහාභිනිෂ්ක්‍රමණය කරන්නේය, මෙය මොහුගේ අවසාන සැරසීම වන්නේය. ඔබ උයනට ගොස් ඒ මහා පුරුෂයා දිව්‍ය අලංකාරයෙන් සරසව” යි කීවේය.</p>

<p>ඒ අසා විස්කම් දෙව්පුත්, “මැනවැ” යි පිළිගෙන, එකෙණෙහිම දිව්‍ය බලයෙන් පැමිණ බෝධිසත්ත්වයන් සැරසීමට සිටි මංගල කපුවාගේ වෙස් ගෙන, ඔහු අත තිබූ සළු ගෙන හිස වෙලා, මැණික් ඔටුනු පළඳවා සක්දෙව් රජු ලෙසින් සරසා පිළියෙල කළේය. බෝධිසත්ත්වයෝ විශ්වකර්මයාගේ අතේ ස්පර්ශයෙන්, “මේ මනුෂ්‍යයෙක් නොවෙයි, මේ එක් දිව්‍ය පුත්‍රයෙකැ” යි දැනගත් සේක. මෙසේ විශ්වකර්ම දිව්‍ය පුත්‍රයා විසින් සරසන ලදුව, ගරුඬයන්ගේ වේගය වැනි ගමන් ඇති, ධවල (සුදු) වූ සෛන්ධව අශ්වයන් සතර දෙනෙකු යොදන ලද, උතුම් වූ රන් රිදී මැණික්වලින් සාදන ලද්දා වූ, එල්වන ලද නොයෙක් මල් දම් ඇති රථයකට පැන නැගී, අනේකවිධ වූ ශ්‍රී සෞන්දර්යයෙන් යුතුව සවස කාලයේ කිඹුල්වත් පුරයට වඩනා බෝධිසත්ත්වයන් දුටු ‘කිසාගෝතමී’ නම් වූ රාජ කන්‍යාව විසින් කියන ලද “නිබ්බුත පදය” (නිවුණු පදය) අසා, තමන් වහන්සේගේ ගෙල පැළඳි ලක්ෂයක් වටිනා මුතුහර ගලවා, ඒ කිසාගෝතමී නම් වූ බිසවුන්ට යවා, රාජ මාළිගාව සමීපයට පැමිණ, මතු මහල් තලයට පැන නැගී යහන් මස්තකයෙහි සැතපුණු සේක.</p>

<p>එකෙණෙහි දෙවඟනන් බඳු රූප ශෝභා ඇති උතුම් කාන්තාවන් විසින්, මිහිරි හඬ ඇති පංචාංගික තූර්ය භාණ්ඩ ගෙන, මහා පුරුෂයා පිරිවරා පංචාංගික තූර්ය නාද පවත්වන්නට පටන් ගත්හ.</p>

<div class="subhead">මහබිනික්මන් නික්මීම</div>

<p>එකල මකරධ්වජ යයි කියන ලද අනංගයාගේ ජය ඝෝෂාවක් බඳු වූ, මිහිරි වූ ගීතිකා නාදය සමග පැවැත්තා වූ නැටුම් හා ගැයුම් බලන අසන මහා බෝධිසත්ත්ව තෙමේ, එහි ඇල්මක් නැති බැවින් මදක් නිදා පිබිද, දල්වන ලද ඇස් දෙකෙන් නොයෙක් ආකාරයේ විකාර දසුන් දුටු සේක. ඒ කෙසේද යත්; ඒ නාටක ස්ත්‍රීන් ගත් ගත් තූර්ය භාණ්ඩ ඒ ඒ තැන දමා නින්දට පැමිණියාහු, ඇතැම් කෙනෙක් දත් මිටි කති. ඇතැම් කෙනෙක් කට ඇරගෙන නිදති. ඇතැම් කෙනෙක් ඇඳ සිටි වස්ත්‍ර ඉවත්ව ගිය භයානක ඉරියව් දැක, කාමච්ඡන්දය (කම් සැපට ඇති ආශාව) දුරු වූ හෙයින්, ඒ රාජ මාළිගාව අමු සොහොනක් මෙන් ශ්‍රී රහිත ස්ථානයක් කොට සිතා, නැවතත් ඉතා බලවත් ලෙස කාමයෙහි කළකිරුණු සේක.</p>

<p>ඒ එසේමය. අශුභ වශයෙන් එම දසුන ගෙන සියලු තුන් ලොවම කල්පාන්තයේ ගිනි ගත්තාක් මෙන් සිතා, “සංසාරගත සත්ත්වයාට ඉතා උපද්‍රවයක් විය. ඉතා පිරිහීමක් විය” යි උදාන වාක්‍ය පවසා, ‘කන්ථක’ නම් අශ්ව රාජයා ගෙන්වා ගෙන, ‘ඡන්න’ නම් ඇමතිවරයාට අශ්වයාගේ වලිගය අල්ලා ගැනීමට සලස්වා, අසු පිටට පැන නැගී, දෙවියන් විසින් විවෘත කර දුන් දොරින් මධ්‍යම රාත්‍රියෙහි මහාභිනිෂ්ක්‍රමණය සඳහා නික්මෙන්නට පටන් ගත් සේක.</p>

<p>එකෙණෙහි මාර දිව්‍ය රාජ තෙම, “බෝධිසත්ත්වයන් යා නොදී නවත්වමි” යි සිතා අහසෙහි සිටියේ, “මිත්‍ර සිද්ධාර්ථ කුමාරයෙනි, නොයන්න. මෙයින් සවැනි දිනයෙහි ඔබට චක්‍ර රත්නය පහළ වන්නේය. දෙදහසක් කොදෙව් පිරිවර කොට ඇති සතර මහා ද්වීපයෙහි රාජ්‍යය කරව, මහාභිනිෂ්ක්‍රමණය නොකරව (නොයන්න)” යි කීවේය.</p>

<p>ඒ අසා බෝධිසත්ත්වයෝ, “තෝ කවරෙක් දැ” යි විචාළහ. ඒ අසා මාරයා, “මම වසවත් දෙව් රජ ය” යි කීය. බෝධිසත්ත්වයෝ, “මාරය, මමත් (ඒ බව) දනිමි. සතර මහා ද්වීපයෙහි රාජ්‍යයෙන් මට වැඩක් නැත. දස දහසක් ලෝක ධාතුව කම්පා කරවා බුද්ධත්වයට පැමිණෙමි” යි වදාළ සේක.</p>

<p>ඒ අසා මාර තෙම, “එසේ වී නම් මෙතැන් පටන් කාම විතර්ක, ව්‍යාපාද විතර්ක, විහිංසා විතර්කයන් අතුරෙන් යමක් සිතූ විට ඊට කාරණ දනිමි” යි කියා සෙවණැල්ලක් මෙන් සිදුරු බල බලා පස්සෙන් ගියේය. ඉක්බිත්තෙන් අන් කිසිවෙකුට සමාන නොවන උතුම් වූ අපගේ ශ්‍රී මහා බෝධිසත්ත්වයෝ, සතියෙන් ලැබෙන සක්විති රජ සැපත අලුයම දැමූ කෙළ පිඩක් (කෙළ පහරක්) මෙන් සිතා, මහත් වූ සත්කාරයෙන් නුවරින් නික්මුණු සේක. මෙසේ ඇසළ මස මැදි පොහෝදා උතුරුසල නැකතින් මධ්‍යම රාත්‍රියෙහි මහාභිනිෂ්ක්‍රමණය කරන සේක්; නුවර බලනු කැමැති වූ හෙයින් එකෙණෙහි පෘථිවිය කුඹල් සකක් මෙන් කැරකැවුණු කල නුවර බලා, “ඒ ස්ථානය කන්ථක නිවර්තන චෛත්‍යය වන්නේය” යි සලකුණු දක්වා, ඉදිරියෙන් සහ පස්සෙන් ද, දකුණු පසින් සහ වම් පසින් ද හැට හැට දහසක් මැණික් දඬු වැට පහන් ගෙන නික්මුණු දෙවියන් විසින් ද, සක්වළ ගල දක්වා උරෙන් උර ගැටී මැණික් දඬු වැට පහන් ගෙන සිටි සෙසු දෙවියන් විසින් ද පිරිවරන ලදුව, දස දහසක් සක්වළ දෙවියන් විසින් කරන ලද අපමණ පූජා ලබමින් තිබූ පසළොස් පැය ඇතුළත තිස් යොදුන් මාර්ගය ගෙවා, අලුයම් වේලෙහි ‘අනෝමා’ නම් ගං ඉවුරට පැමිණි සේක.</p>

<div class="image-placeholder" data-prompt="Masterpiece, Ancient South Asian painting style, No Frame, No Cracks, No Fading, high quality, sharp focus. Full frame. Action: The Great Renunciation. Prince Siddhartha rides the white horse Kanthaka through the air leaving the city gate. The faithful charioteer Channa holds the horse's tail. Character Description: Siddhartha is majestic in royal attire. Environment: Night sky filled with thousands of gods holding jeweled torches, illuminating the scene. The city lies below. Lighting/Mood: Dramatic night scene with divine glowing lights, mystical and grand.">
<img src="../jathaka-images/4_img_3.jpeg" class="story-image" alt="Story Illustration">
    <span class="img-label">සිද්ධාර්ථ කුමාරයා කන්ථක අසු පිටින් මහාභිනිෂ්ක්‍රමණය කිරීම.</span>
</div>

<h2>මහණ වීම</h2>

<p>ගංගාවගේ සමීපයට ගොස්, “මේ කිනම් ගංගාවක් දැ” යි ඡන්නයාගෙන් විමසා, “අනෝමා නම් ගංගාව ය” යි අසා, “මාගේ පැවිදි වීමත් අනෝමාය (උසස් ය), අලාමක ය (ලඝු නොවේ)” යි සතුටුව, විලුඹෙන් අශ්වයාට සංඥා කොට, අටසියයක් රියන් පළල ඇති ගඟින් ඡන්නයා හා සමග අසු පැනවූහ (ගඟෙන් එතෙර කරවූහ). අසු පිටින් බැස වැලිතලාව මතුයෙහි වැඩ සිට, “ඡන්නයෙනි, මම පැවිදි වෙමි” යි කී කල්හි, ඡන්නයා ද “මමත් පැවිදි වෙමි” යි කී හෙයින්, “ඔබගේ පැවිදිවීම දැන්ම සුදුසු නොවෙයි. ඔබ දැන් පැවිදි වුව හොත් මේ ආභරණ හා අසු විනාශ වන්නෝය (නැති වී යන්නෝය). එහෙයින් මා පැවිදි වූ බව මගේ පියා වූ සුදොවුන් මහරජාණන්ට දන්වන පිණිස, මේ ආභරණ හා අසු ගෙන ගොස් භාර දී පසුව මහණ වෙව” යි කියා ආභරණ හා අශ්වයා ඔහුට පවරා දී මෙසේ සිතූ සේක.</p>

<p>“මේ මාගේ හිසකෙස් ශ්‍රමණ ස්වරූපයට නොගැලපෙන්නේය” යි සිතා, බෝධිසත්ත්වයන් වහන්සේගේ හිස අල්ලා, “හිසකෙස් කපන්නට සුදුසු අන් කිසිවෙක් නැත. එහෙයින් මම ම කපා දමමි” යි සිතා, දකුණතින් කඩුව ගෙන වම් අතින් කෙස් වැටිය අල්ලා ගෙන කපා දැමූ සේක. එකෙණෙහි හිසකෙස් ඇඟිලි දෙකක් පමණ දිගට දකුණට කරකැවී නැමී හිස හා ඇලී ගියහ. ඒ කෙස් ජීවිතාන්තය දක්වා එසේම විය. දැළි රැවුල ද ඊට අනුරූප විය. නැවත පිරිනිවන් පාන තෙක්ම දැළි රැවුල හිසකෙස් කැපීමෙන් වැඩක් නැති විය. බෝධිසත්ත්වයෝ තමන්ගේ මකුටය (ඔටුන්න) හා සමග කෙස් වැටිය ගෙන, “ඉදින් මම බුදු වෙම් නම් මේ හිසකේ වැටිය අහසෙහිම රැඳේවා, නැතහොත් භූමියෙහිම වැටේවා” යි අනිලපථ නම් වූ අහස් තලයට විසි කළ සේක.</p>

<p>ඒ සිළිණි (ඔටුන්න) සහිත වූ කේශ කලාපය යොදුනක් පමණ දුර ගොස් ආකාශයෙහි නතර විය. එකල සක් දෙව් රජ දිවැසින් බලා, වහා අවුත් රුවන් කරඬුවකින් පිළිගෙන, තව්තිසා දෙව්ලොව ‘සිළුමිණි සෑය’ නම් චෛත්‍යයක් කොට පූජා කරන්නට පටන් ගත්තේය.</p>

<div class="image-placeholder" data-prompt="Masterpiece, Ancient South Asian painting style, No Frame, No Cracks, No Fading, high quality, sharp focus. Action: Siddhartha cutting his hair. He stands on a sandy riverbank, holding his long hair with his left hand and a sword in his right hand, cutting the hair knot. Character Description: Siddhartha is still in royal attire but divesting himself of ornaments. Environment: The sandy bank of the Anoma river, dawn light. In the sky above, God Sakra is ready with a golden casket to catch the hair. Lighting/Mood: Ceremonial, determined, and sacred atmosphere.">
<img src="../jathaka-images/4_img_4.jpeg" class="story-image" alt="Story Illustration">
    <span class="img-label">සිද්ධාර්ථ බෝසතාණන් හිසකෙස් කපා අහසට විසිකිරීම සහ සක් දෙවිඳු එය පිළිගැනීම.</span>
</div>

<p>නැවත තුන් ලොවට තිලකයක් වූ බෝධිසත්ත්වයෝ, “තමන් හැඳි කසී සළු ඉතා වටින්නේය, ශ්‍රමණ ස්වරූපයට නොගැලපෙන්නේය” යි සිතූ සේක. ඒ සිතුවිල්ල දුටු, පෙර කාශ්‍යප බුදුන් සමයෙහි මිත්‍රයෙක් වූ ඝටීකාර නම් මහා බ්‍රහ්ම තෙම, අෂ්ට පරිෂ්කාර ගෙනැවිත් පිළිගැන්වූයේය. තුන් ලොවට චූඩා මාණික්‍යයක් වූ අප මහා බෝසතාණෝ ඒ අර්හත් ධජය (සිවුර) පිළිගෙන හැඳ පොරොවා, උතුම් වූ පැවිදි වෙස් ගෙන ඡන්නයා දෙස බලා, “මිත්‍ර වූ ඡන්නයෙනි, මාගේ වචනයෙන් මව්පියන්ට මා නීරෝගී බව කියව” යි කියා පිටත් කර හැරිය සේක. ඔහු බෝධිසත්ත්වයන් වැඳ පැදකුණු කොට ගියේය.</p>

<p>කන්ථක නම් අශ්ව රාජ තෙම, ඡන්න නම් ඇමතිවරයා හා කථා කරන්නා වූ බෝධිසත්ත්වයන්ගේ වචන අසමින් සිට, “මින් පසු මාගේ ස්වාමීන් දැකීමක් මට නැතැ” යි සිතන්නේ, ඒ ශෝකය ඉවසාගත නොහැකිව එකෙණෙහිම හදවත පැලී මියගොස්, තව්තිසා දෙව්නුවර ‘කන්ථක’ නම් දිව්‍ය පුත්‍රව උපන්නේය. ඡන්න නම් ඇමතිවරයාට ප්‍රිය විප්‍රයෝගයෙන් (ස්වාමියා වෙන්වීමෙන්) පළමුව එක් ශෝකයක් විය. දෙවනුව කන්ථක නම් අශ්ව රාජයාගේ මරණයෙන් හටගත් ශෝකයෙන් හඬමින් වැළපෙමින් නුවරට ගියේය.</p>

<p>තුන් ලොවම සතුටු කරවන බෝධිසත්ත්ව තෙම පැවිදිව, ඒ ගංගාව සමීපයෙහි වූ ‘අනුපිය’ නම් අඹ වනයෙහි සත් දවසක් නිරාහාරයෙන් පැවිදි සැප අනුභව කරමින් දවස් යවා, එක දවසින්ම තිස් යොදුන් මග ගෙවා පයින්ම ගොස් රාජගෘහ නම් නුවරට ඇතුළු වී ගෙපිළිවෙළින් පිඬු සිඟා වැඩි සේක. එකල සියලු නුවරවාසීහු බෝධිසත්ත්වයන්ගේ රූප දර්ශනයෙන්, ධනපාලයා (ඇතා) පිවිසි රජගහ නුවර සේ ද, අසුරේන්ද්‍රයා පිවිසි දෙව් නුවර සේ ද කැළඹී ගියහ.</p>

<p>රාජ පුරුෂයෝ බිම්බිසාර රජු වෙත ගොස්, “දේවයන් වහන්ස, මෙබඳු රූප ශෝභාවෙන් අගපත් උතුමෙක් නුවරෙහි පිඬු සිඟන්නේය. දෙවි, මිනිස්, නාග, ගුරුළු ආදීන් අතුරෙන් කවරෙක් බවත් නොදනිමු” යි කීවාහුය. රජතෙම ප්‍රාසාද තලයෙහි සිට බලා, “මේ තෙම ආශ්චර්ය වූ අද්භූත පුරුෂයෙකි. තොපි ගොස් විමසව්. ඉදින් අමනුෂ්‍යයෙක් වී නම් අහසින් යයි. නාගයෙක් වී නම් පොළොව කිමිදී යයි. මිනිස් වූ කෙනෙක් නම් ලද ආහාර සුදුසු තැනක හිඳ අනුභව කරති” යි කියා දූතයන් යැවූ සේක.</p>

<p>තුන් ලොවට තිලකයක් වූ ඒ මහා පුරුෂයාණෝ නොයෙක් ලෙසින් මිශ්‍ර වූ බත් ලබන සේක්, ප්‍රමාණයට අනුව ලබාගෙන අනෙක් අතට හැරී, ඇතුළු වූ දොරින්ම නුවරින් නික්ම, පාණ්ඩව නම් පර්වත ඡායාවෙහි වැඩ හිඳ ආහාර වළඳන්නට පටන් ගත් සේක. ඉක්බිත්තෙන් උපන්දා පටන් මෙබඳු වූ දුක්ඛිත ආහාරයක් ඇසිනුත් දැක පුරුදු නැති හෙයින්, බඩවැල පෙරළී කටට එන ආකාරයෙන් පිළිකුල් සහගත විය. නොයෙක් ආකාරයෙන් කෙලෙසුන් තවන ප්‍රඥාව ඇති හෙයින්, තමන් වහන්සේට තමන් වහන්සේ විසින්ම අවවාද කරගෙන වළඳන කල්හි, රජුගේ දූත පුරුෂයෝ ඒ පුවත දැක රජහට දැන්වූහ.</p>

<p>බිම්බිසාර රජතුමා ඒ අසා වහා නුවරින් නික්ම අවුත්, තුන් ලොවටම එකම ස්වාමි වූ බෝධිසත්ත්වයන් සමීපයට ගොස්, ඉරියව් කෙරෙහි පැහැදී නම ගොත් විචාරා දැනගෙන රාජ්‍යයෙන් පැවරූ සේක (රජකම භාර ගන්නා ලෙස ඉල්ලූ සේක). “මහරජතුමනි, මට වස්තු කාමයෙන් හෝ ක්ලේශ කාමයෙන් වැඩක් නැත. මම උතුම් වූ සම්බුද්ධත්වය පතා මහාභිනිෂ්ක්‍රමණය කළෙමි” යි කියා රාජ්‍යය ප්‍රතික්ෂේප කළ කල්හි, “ස්වාමීනි, ඔබ ඒකාන්තයෙන්ම බුදුවන සේක්මය. බුදු වූ කල පළමුවෙන්ම මාගේ නුවරට වැඩිය මැනවැ” යි ඉල්ලීමක් කළ හෙයින්, “මැනව මහරජතුමනි” යි පොරොන්දු දී පිළිවෙළින් සැරිසරණ සේක්, ආළාරකාලාම ය, උද්දකරාමපුත්ත ය යන තාපසවරුන් සමීපයට ගොස් අෂ්ට සමාපත්ති උපදවා, “මේ ධ්‍යාන මාත්‍රයකින් බුදුව ලොවට යහපතක් කළ නොහැකිය” යි එහිත් ඇලීම අතහැර, “දෙවියන් සහිත වූ ලොවට තමන් වහන්සේගේ වීර්ය බලය දක්වන පිණිස මහත් වූ දුෂ්කර ක්‍රියා කරන්නෙමි” යි උරුවෙල් නම් දනව්වට ගොස්, “මේ භූමි භාගය තපසට රම්‍ය (සුදුසු) ය” යි සිතා එහිම වාසය පටන් ගත් සේක.</p>

<p>ඉක්බිත්තෙන් පෙර කියන ලද කොණ්ඩඤ්ඤ ය, භද්දිය ය, වප්ප ය, මහානාම ය, අස්සජි ය යන පස්වග භික්ෂූහු ගම් නියම්ගම් රාජධානිවල සැරිසරන්නාහු එතැනට පැමිණ, බෝධිසත්ත්වයන් දැක, “මහා වීර්යය කරන්නාහු දැන්ම බුදු වෙති; දැන්ම බුදු වෙති” යි සිතා පිරිවෙන ඇමදීම ආදී වූ වත් පිළිවෙත් පුරමින් උපස්ථාන කරමින් ළඟින්ම සිටියහ.</p>

<p>තුන් ලොවට කල්ප වෘක්ෂයක් බඳු වූ බෝධිසත්ත්වයන් වනාහි දුෂ්කර ක්‍රියාවෙහි කෙළවරට (උච්චතම අවස්ථාවට) පැමිණි හෙයින් රන්වන් වූ තමන් වහන්සේගේ ශරීරය කළු පැහැ විය. දෙතිස් මහා පුරුෂ ලක්ෂණ ද සැඟවී ගියේය. මෙසේ අවුරුදු හයක් මුළුල්ලෙහි නිදාන වර්ණනාවෙහි දැක්වූ පරිදි ප්‍රධන් වීර්යය කරන්නා වූ මහා බෝසතාණන්ගේ අධික වීර්යය වනාහි අහස පොළොව ගැටෙන්නා සේ විය. “මෙසේ දුක් විඳ බුදු විය නොහැකිය; මේ බුදු බවට යන මගක් නොවේ” යි සිතා, “දළ ආහාර (ඝන ආහාර) අනුභව කොට කාය බලය උපදවා ගෙන වීර්යය කොට බුදු වෙමි” යි සිතා, ගම් නියම්ගම්වල පිඬු සිඟා ගොස් මිහිරි වූ ආහාර වළඳන්නට පටන් ගත් සේක.</p>

<p>එකල්හි දෙතිස් මහා පුරුෂ ලක්ෂණ ද නැවත ප්‍රකෘතිමත් විය. ශරීරය රන්වන් විය. ඒ දැක පස්වග භික්ෂූහු, “මේ තෙම අවුරුදු හයක් දුෂ්කර ක්‍රියා කොටත් සර්වඥතා ඥානය ලබා ගත නොහැකි වූයේය. දැන් ගම් ආදියෙහි පිඬු සිඟා සියුම් ආහාර වළඳා කෙසේ නම් බුදු වන්නෙහි ද? මොහුගේ දුක් විඳීම ‘ඇඟ සෝදා නානු කැමැත්තෙන් පිනි බිඳු අවුලා එක්කොට නාන්නෙමි’ යි සිතන්නෙකු වැනිය. මොහු සමීපයෙහි වැස කවර ගුණයක් ලබමෝ දැ” යි කියා, තම තමන්ගේ පා සිවුරු ගෙන මහා පුරුෂයන් අතහැර දහඅට යොදුන් මග ගෙවා ඉසිපතනයට ගියහ.</p>

<p>මෙසේ තුන් ලොවටම ශේඛරයක් (ඔටුන්නක්) බඳු වූ බෝධිසත්ත්වයෝ, දිව්‍ය ලෝකයෙහි දෙවඟනන් විසින් පිරිවරන ලද දිව්‍ය රාජ ශ්‍රී සම්පත් අනුභව කරන ශක්‍ර දේවේන්ද්‍රයා පරිද්දෙන්, පළමු කිඹුල්වත් පුරයෙහි රාජ්‍ය ශ්‍රී සැපය බොහෝ කලක් අනුභව කොට, ‘කාමසුඛල්ලිකානුයෝගය’ යයි කියන ලද රූපාදී පංචකාම විෂයාස්වාදයෙහි සිතින් ඇලීමෙන් සහ කයින් යෙදීමෙන් නිවන් නැති බව ලෝකයාට ප්‍රකාශ කොට; උරුවෙල් දනව්වෙහි දී අවුරුදු හයක් මුළුල්ලෙහි අහස ගැටෙන්නාක් මෙන් කිසි කෙනෙකුන් විසින් කළ නොහැකි වූ, නොපැමිණිය හැකි වූ දුෂ්කර ක්‍රියා කරමින් ‘අත්තකිලමථානුයෝගය’ යයි කියන ලද ශරීරයට පීඩා දීමෙහි යෙදීමෙනුත් නිවන් නැති බව ලෝකයා හට ප්‍රකාශ කොට; ‘මධ්‍යම ප්‍රතිපදාව’ යයි කියන ලද ආර්ය අෂ්ටාංගික මාර්ගයෙහි පිළිපදින්නාහු, ඖදාරික (දළ) වූ ආහාර පාන වර්ග ආදිය අනුභව කරමින් ශරීරය පිනවා ගෙන (ශක්තිමත් කරගෙන), වෙසක් මාසයෙහි වූ මැදි පොහෝ දිනයෙහි, උදයගිරි පර්වතයට මුදුන් මැණික් කැටයක් බඳු වූ පද්ම වනය පිබිදුවන්නා වූ හිරු නැගි කල්හි, මත් වූ හංස රාජයෙකුගේ ගමන් බඳු වූ ගමන් විලාස ඇත්තේ, උදෑසනම ගොස් පිඬු සිඟීම පිණිස වේලාව බලන්නේ, අජපාල නුග රුක මුල නැගෙනහිර ලෝක ධාතුව බලමින්, ශරීරාලෝකයෙන් සියලු වෘක්ෂය රන්වන් කොට, නිල් වන් වූ මේඝ පටලයකින් නික්මුණු සූර්ය මණ්ඩලයක් මෙන් බබළමින් වැඩ උන් සේක.</p>

<div class="subhead">කිරිපිඬු පිළිගැන්වීම</div>

<p>බෝධිසත්ත්වයන් එසේ සිටි කල්හි එම උරුවෙල් නම් දනව්වෙහි ‘සේනානි’ නම් කෙළෙඹි පුත්‍රයාගේ දියණිය වූ, කල්ප ලක්ෂයක් පෙරුම් පිරූ පාරමිතා ඇති ‘සුජාතා’ නම් සිටු දියණි කෙනෙක්, වැඩිවිය පැමිණ අජපාල නම් නුග ගස මුල දී එක් ප්‍රාර්ථනාවක් කොට, සම්පූර්ණ වූ සිත් ඇතිව, වෙසක් මාසයෙහි වූ පසළොස්වක පොහෝ දිනයෙහි ඒ වෘක්ෂයෙහි වැඩ සිටින දේවතාවාට තමන් භාර වූ බලි පූජාව කරනු පිණිස, එදින උදෑසනම හිස සෝදා නා, නිදාන වර්ණනාවෙහි හා මහ පූජාවලියෙහි කියන ලද ක්‍රමයෙන් වැල්මී වනයෙහි කවන ලද පන්සියයක් දෙනුන්ගෙන් පටන් ගෙන අට දෙනා දක්වා (කිරි ගෙන) ගත් කිරෙන්, දස දහසක් සක්වළ දෙවියන් විසින් දමන ලද දිව්‍ය ඕජසයෙන් යුක්තව පිසන ලද, ඉතා මිහිරි වූ කිරි ආහාරය (ක්ෂීර පායාසය), ලක්ෂයක් වටිනා ඝන රන් තලියක දමා, එසේම ඝන රන් තලියකින් වසා, තමාගේම හිස මත තබාගෙන, සුවඳ මල් හා වස්ත්‍රාභරණයෙන් සැරසී, එසේ ම සැරසෙන ලද තරුණ ස්ත්‍රීන් විසින් පිරිවරන ලදුව යන්නා වූ තැනැත්තී, නුග ගස මුල වැඩහුන් බෝධිසත්ත්වයන් දැක, “මේ වෘක්ෂ දේවතාවා ය” යි සිතා, ප්‍රීති සොම්නස් ඇතිව නැමි නැමී ගොස්, ළහිරු මඬලක් බඳු රන් තලිය හිසින් බා, බෝධිසත්ත්වයන්ගේ මෘදු මොළොක් අත්ලෙහි රන් තලිය තබා, දස ඇඟිලි එක්කොට දෑත් හිස මත තබා වැඳ, “මාගේ බලාපොරොත්තුව යම් සේ ඉටු වී ද, එපරිද්දෙන් ම නුඹ වහන්සේගේ බලාපොරොත්තුවත් ඉටු වේවා” යි කියා ඉතා සිත්කළු වචනවලින් ස්තුති කොට සතුටු වෙමින් ගියාය.</p>

<div class="image-placeholder" data-prompt="Masterpiece, Ancient South Asian painting style, No Frame, No Cracks, No Fading, high quality, sharp focus. Action: Sujata offering milk rice to the Bodhisattva. Character Description: Siddhartha, now with golden skin and radiant aura, sits peacefully under the Banyan tree wearing robes. Sujata, dressed in rich, colorful noble attire and jewelry, bows respectfully offering a golden bowl. Environment: Lush forest setting under the large Ajapala Banyan tree. Lighting/Mood: Morning sunlight filtering through leaves, divine and serene atmosphere.">
<img src="../jathaka-images/4_img_5.jpeg" class="story-image" alt="Story Illustration" >
    <span class="img-label">සුජාතා සිටු දියණිය බෝසතාණන් වහන්සේට කිරිපිඬු පූජා කිරීම.</span>
</div>

<p>මෙසේ සුජාතාවන් විසින් පිළිගන්වන ලද ක්ෂීරපායාසය ලැබුණේය; මහා බ්‍රහ්මයා පැවිදි වන දා පිළිගැන්වූ පාත්‍රය අවුරුදු හයක් තිබී එදින අතුරුදන් වූ හෙයින්, බෝධි මූලයට එළඹෙන දිනයෙහි ලක්ෂයක් වටිනා ඝන රන් තලියෙන් ක්ෂීර පායාසය වැළඳීම හැම බුදුවරයන්ගේම ධර්මතාවක් වූ හෙයින් ද, සුජාතාවන් කැප කොට දුන් තලිය හා සමග කිරිපිඬු පිළිගෙන, හුන් තැනින් නැගී ඒ වෘක්ෂය වටා ප්‍රදක්ෂිණා කොට, තලිය ගෙන නේරංජනා නම් ගං ඉවුරට ගොස්, නොයෙක් බෝධිසත්ත්වයන් සිය දහස් ගණනක් බුදුවන දිනයෙහි බැස නාන ‘සුප්‍රතිෂ්ඨිත’ නම් තොටුපළක් ඇත. ඒ ගං ඉවුරෙහි රන් තලිය තබා (දියට) බැස නා, නොයෙක් බුදුරජාණන් වහන්සේලා සිය දහස් ගණනක් හැඳි සිවුරු වන (අර්හත් ධජය) හැඳ පොරොවා, පෙරදිග බලා වැඩ හිඳ, එක් ඇටයක් ඇති තල් ගෙඩියක් පමණ වන සේ හතළිස් නව (49) පිඩක් කොට, දිය නැතිව සියලු කිරි බත් වළඳා වදාළ සේක.</p>

<p>එදා වැළඳූ කිරි බත ම, බෝ මැඩ වැඩ හුන් සත් සතිය පිළිබඳ එක එක දවසට එක එක පිඩක් බැගින් ආහාර වූයේය. මෙපමණ කල් මුළුල්ලෙහි අන් කිසි ආහාරයක් වැළඳුවේ නැත. නෑම, මුව සේදීම ආදී ක්‍රියාවකුත් කළේ නැත. ධ්‍යාන සැපයෙන්, මාර්ග සැපයෙන්, ඵල සැපයෙන්ම දවස් ගත කළ සේක. ඒ කිරි බත් වළඳා රන් තලිය ගෙන, “ඉදින් මම අද බුදු වෙන්නට හැකි වී නම් මේ තලිය දිය පහරට විරුද්ධව (උඩු ගං බලා) යේවා, නොහැකි වෙම් නම් පහළට (අනුශ්‍රෝතයට) යේවා” යි කියා තලිය වතුරට දැමූ සේක.</p>

<p>එකෙණෙහි ඒ තලිය දිය කපාගෙන දුවන නැවක් සේ ගඟ මැදට දිව, නැවත වේගවත් වූ සෛන්ධව අශ්වයෙකු සේ අසූ රියනක් දුර ප්‍රතිශ්‍රෝතස යයි කියන ලද උඩු ගං බලා ගොස්, එක් දිය සුළියක ගැසී, කාල නම් නාග රාජයාගේ භවනයට ගොස්; කකුසඳ, කෝණාගමන, කාශ්‍යප යන තුන් බුදුවරයන්ගේ පාරිභෝගික රන් තලිවල වැදී ‘කිංකිණි’ යන ශබ්දය කරමින් රන් තලි තුනෙහිම යට පැත්තට ගොස් නතර විය. ඒ කාල නම් නාග රාජ තෙම ඒ ශබ්දය අසමින්, “පෙර ඊයේත් බුදු කෙනෙකුන් බුදු වූ සේක (කකුසඳ, කෝණාගමන ආදී බුදුවරුන්ගේ කාල පරතරය නාග ලෝකයට දිනක් වැනිය); ඊයේත් බුදු කෙනෙකුන් බුදු වූ සේක; අදත් බුදු කෙනෙක් බුදු වෙති” යි කියා, නොයෙක් සිය ගණන් ගාථාවලින් ස්තුති කරන්නේ, තමන්ගේ නාග නැටුම් කණ්ඩායම් රැස්කොට පූජා කරමින් සිට ගත්තේය.</p>

<p>මෙසේ ක්ෂීර පායාසය වළඳා කියන ලද ක්‍රමයෙන් තලිය උඩු ගං බලා හැර, ඒ ගංගා තීරයෙහි සුවඳ මලින් සරසන ලද නිල් පැහැයෙන් සිත්කළු වූ සල් වනයෙහි දවල් කාලය ගත කොට, සවස් වේලෙහි රන්වන් වූ සිත්කළු වූ සුවඳ මල් නටුවෙන් ගිලිහී වැටෙන්නට පටන් ගත් කල්හි; දෙවියන් හා අසුරයන් විසින් වස්වන ලද දිව මල් වැස්සෙන් ද, දිව්‍යාංගනාවන් විසින් පවත්වන ලද සාධු නාදයෙන් ද, කළගෙඩි ආදියෙන් සරසා පිළියෙල කරන ලද අට ඉස්බක් පමණ (විශාල) පළල ඇති මාර්ගයට පැමිණ, කේසර සිංහ රාජයෙකු මෙන් බෝධි වෘක්ෂය සමීපයට වැඩම කළ සේක.</p>

<p>කල්ප ලක්ෂයක් මුළුල්ලෙහි ප්‍රාර්ථනා කොට ආවා වූ සොත්ථිය නම් බ්‍රාහ්මණයෙකු විසින් පිළිගන්වන ලද ඊතණ අට මිට ගෙන, මට සිලුටු කඳින් හා ශාඛා මණ්ඩලයෙන් බබළන්නා වූ, තමන් වහන්සේ උපදින දවසේම උපන්නා වූ, හැම බුදුවරයන් බුදුවන ජය භූමියෙහි හටගත්තා වූ, තමන් වහන්සේගේ හදවත සේ සිසිල් වූ සෙවණ ඇති ඇසතු නම් බෝධි වෘක්ෂ රාජයා වෙත එළඹ, තුන් වරක් බෝධිය වටා ප්‍රදක්ෂිණා කොට, සියලු බුදුවරයන් විසින් අත් නොහරින ලද (බුදුවන) ස්ථානයෙහි තණ අට මිට අග උඩුකුරු වන සේ දමා (වගුරුවා), දාහතර රියන් බෝධි පර්යංකය (ආසනය) මත වැඩ හිඳ මෙසේ සිතූ සේක:</p>

<p>“මේ මහා පොළොව පෙරළී සිය දහස් ගණන් හෙණ පුපුරන කල්හි ද, ආකාශ ගර්භය වියළි ගිගුරුම් හඬින් පැලෙන කල්හි ද, ගිනිගෙන දිලිසෙන කිහිරි අඟුරු වැටෙන්නට පටන් ගත් කල්හි ද, මාගේ මේ ශරීරයෙහි මස්, ලේ, ඇට, නහර වියළී සුණු විසුණු වී ගියත්, සම්මා සම්බුද්ධත්වයට පැමිණ මිස මාගේ වීර්යය අත් නොහරිමි” යි ඉටා (අදිටන් කොට), බඳිනා ලද අපරාජිත පර්යංක ඇතිව, මටසිලුටු බෝ කඳට පිට දී නැගෙනහිරට මුහුණ ලා වැඩ හුන් සේක.</p>

<p>මෙසේ බෝධි මූලයෙහි වැඩ උන් කල්හි, බෝධිසත්ත්වයන්ට දෙව්ලොවට අධිපති වූ ශක්‍ර දේවේන්ද්‍ර තෙම, එකසිය විසි රියන් පමණ දිග ඇති, ලෝක කුහරයෙහි පැතිර යන හඬ ඇති ‘විජයුත්තර’ නම් හක් ගෙඩිය පිඹිමින් සිටියේය. එසේම පඤ්චසිඛ නම් වූ ගාන්ධර්ව දිව්‍ය පුත්‍ර තෙමේ තුන් ගව්වක් පමණ දිග ඇති බෙළුව පණ්ඩු වීණාව ගෙන ගායනා කරමින් සිටියේය. යාම නම් දිව්‍ය රාජ තෙම ශරත් කාලයෙහි සඳ රැස් සමූහයක් සේ අලංකාර වූ තුන් ගව් දිග ඇති දිව්‍ය චාමරය ගෙන මඳ මඳ පවන් සලමින් සිටියේය. එසේම සන්තුසිත දිව්‍ය පුත්‍ර තෙම මැණික් තල්වැට ගෙන පවන් සලමින් සිටියේය.</p>

<p>එසේම මුහුණු හතරකින් යුක්ත වූ හිරණ්‍ය ගර්භ යැයි කියන ලද මහා බ්‍රහ්ම තෙම, යොදුනක් පළල ඇති පුන්සඳ මඬලක් බඳු වූ ශ්වේත ඡත්‍රය (සුදු කුඩය) බෝධිසත්ත්වයන්ගේ හිසට ඉහළින් දරමින් සිටියේය. මහාකාල නම් නාග රාජ තෙම අසූ දහසක් පමණ නාග මානවිකාවන් විසින් පිරිවරන ලදුව ස්තුති වචන දහස් ගණන් ගායනා කරමින් සිටියේය. ප්‍රජාපතී ආදී දෙතිස් දිව්‍ය පුත්‍රයන්ගේ දෙතිස් කුමාරිකාවෝ දිව මලින් පිරුණු නොයෙක් විධ රන් කරඬු ගෙන පුදමින් සිටියහ. සියලු දස දහසක් ලෝක ධාතුවෙහි සියලු දෙවියෝ සැණකෙළි වෙස් ගෙන, හාත්පසින් නංවන ලද කොඩි ආදී මංගල භාණ්ඩයන් ගෙන, පෘථිවියෙහි පටන් අකනිටා බ්‍රහ්ම ලෝකය දක්වා ඉඩක් නැතිව ගැවසී පූජා කරමින්, බෝ මැඩ වැඩ හුන් බෝධිසත්ත්වයන් පිරිවරා සිටියහ.</p>

<div class="image-placeholder" data-prompt="Masterpiece, Ancient South Asian painting style, No Frame, No Cracks, No Fading, high quality, sharp focus. Action: The Bodhisattva sitting under the Bodhi tree just before Enlightenment. He sits in the lotus position with a determined expression, hand touching the earth. Character Description: Golden skin, white robes, hair in a top knot, surrounded by a divine aura. Environment: Under the massive Ashvattha (Bodhi) tree. Surrounded by gods: Sakra blowing a conch shell, Maha Brahma holding a white umbrella, and other celestial beings filling the sky. Lighting/Mood: Majestic, cosmic, and triumphant.">
<img src="../jathaka-images/4_img_6.jpeg" class="story-image" alt="Story Illustration" >
    <span class="img-label">බෝසතාණන් වහන්සේ බෝ මැඩ වැඩ හිඳීම සහ දෙවියන් පිරිවරා සිටීම.</span>
</div>

        

        <!-- Story 5 -->
        <div class="subhead">මාර යුද්ධය</div>

<p>එම කාලයේදී මාර දිව්‍ය පුත්‍රයා, “සිද්ධාර්ථ කුමාරයා මාගේ විෂය පථය ඉක්මවා යන්නට කැමැත්තේය. ඔහුට මාගේ විෂය ඉක්මවා යන්නට ඉඩ නොදෙමි” යි සිතා, මාර සේනාව වෙත ගොස් ඒ බව කියා, මුළු විශ්වයම වෙවුලවාලන ‘මාරඝෝෂා’ නම් වූ බෙර හඬක් පැවැත්වූ සේක.</p>

<p>ඒ බෙර හඬ අසා නොයෙක් ආයුධ ගෙන අවුත් ඔහු පිරිවරා ගත් මාර සේනාව රැගෙන මාරයා නික්මුණේය. මාරයාට ඉදිරියෙන් යොදුන් දොළහක් පමණ දුරට මාර සේනාව දිව එති. පසුවසින් මුහුද සේ චක්‍රවාට පර්වතය දක්වා දිව එති. ඉහළින් යොදුන් නවයක් පමණ උසට දිව එති. ඒ මාර සේනාවගේ ඝෝෂාව යොදුන් දහසක් ඈතට පොළොව පැලී යන හඬක් සේ ඇසෙයි.</p>

<p>ඉක්බිති මාර දිව්‍ය පුත්‍රයා යොදුන් එකසිය පනහක් පමණ වූ ‘ගිරිමේඛලා’ නම් හස්තිරාජයාගේ පිටට නැග, අත් දහසක් මවාගෙන, නානාප්‍රකාර ආයුධ ගත්තේය. ඉතිරි මාර පිරිස අතුරෙන් දෙදෙනෙකු ගත් ආයුධ සමාන නොවූ අතර, ඔවුහු විශේෂ වූ ආයුධ ගත්තාහුය. නානාප්‍රකාර වර්ණ හා නානාප්‍රකාර මුහුණු මවාගෙන, ගුරුළු රජෙකු ඩැහැගන්නට එන දියබරණක් සේ, තුන් ලොවටම උතුම් කල්ප වෘක්ෂයක් බඳු වූ බෝධිසත්ත්වයන් වහන්සේව මැඩපවත්වන්නට නික්මුණාහුය.</p>

<div class="image-placeholder" data-prompt="Masterpiece, Ancient South Asian painting style, No Frame, No Cracks, No Fading, high quality, sharp focus. Action: The terrifying demon king Mara riding a massive, dark elephant named Girimekhala. Mara has manifested a thousand arms, each holding a different glowing weapon. He leads a chaotic, swirling army of demons with distorted faces and various colored skins. They are charging aggressively towards the left. Environment: A darkened, stormy sky filled with supernatural clouds and lightning. Lighting/Mood: Intense, chaotic, menacing atmosphere with dramatic lighting highlighting the weapons and the elephant's fierce expression.">
<img src="../jathaka-images/5_img_1.jpeg" class="story-image" alt="Story Illustration" >
    <span class="img-label">ගිරිමේඛලා ඇතු පිට නැගි මාරයා සහ ඔහුගේ භීෂණ මාර සේනාව</span>
</div>

<p>මෙසේ මාර සේනාව බෝ මැඩට ළඟා වෙත්ම, බෝධිසත්ත්වයන් වහන්සේ පිරිවරා සිටි දෙවියන් අතුරින් එකකුටවත් එහි රැඳී සිටීමට නොහැකි විය. ඔවුහු මුහුණලා සිටි දිශාවන් ඔස්සේම පලා ගියහ. ‘කාල’ නම් නා රජ තෙම පොළොවෙහි කිමිදී තමාගේ පන්සියයක් යොදුන් වූ මංජරික නම් නාග භවනයට ගොස් දෑතින්ම මුහුණ වසාගෙන නිදා ගත්තේය.</p>

<p>ශක්‍ර දේවේන්ද්‍රයා ‘විජයුත්තර’ නම් වූ හක්ගෙඩිය පිටේ එල්ලාගෙන සක්වළ ගල මුදුනට පලා ගොස් එහි සිටියේය. මහා බ්‍රහ්මයා තමාගේ අතේ තිබූ සුදු කුඩය සක්වළ ගල මුවවිටෙහි දමා තමාගේ බ්‍රහ්ම ලෝකයටම ගියේය. එකම දෙවියකුටවත් එහි සිටීමට නොහැකි විය. ධෛර්යය, ස්මෘතිය, වීර්යය ආදී ගුණ පොදි උසුලන, මහ පොළොව බඳු වූ මහා පුරුෂයාණන් වහන්සේ හුදකලාවම වැඩ උන් සේක.</p>

<p>මෙසේ වැඩ උන්නා වූ, ප්‍රඥාවට නිධියක් වැනි වූ, අචල ගුණ නමැති ප්‍රදීපයක් වැනි වූ මාගේ ස්වාමි දරුවාණන් වහන්සේ, ඉහත කී ආකාරයෙන් පැමිණෙන මාර සේනාව දැක, “මේ සා විශාල මාර සේනාවක් මා එක් කෙනෙකු උදෙසා මහත් වූ වෑයමක්, මහත් වූ උත්සාහයක් කරති. මේ ස්ථානයෙහි මාගේ මවක් හෝ පියෙක් හෝ සහෝදරයෙක් හෝ කිසිදු නෑ කෙනෙක් හෝ නැත. මාගේ මේ දස පාරමිතාවෝ වනාහි මා විසින් දීර්ඝ කාලයක් මුළුල්ලෙහි පෝෂණය කළ බලසම්පන්න පිරිසක් වන්නේය. එසේ හෙයින් පාරමී ධර්මයන් නමැති ආයුධයෙන් මා විසින් මේ මාර සේනාව විනාශ කර දමන්නට වටින්නේය” යි දානාදී දස පාරමී ධර්මයන් මෙනෙහි කරමින් වැඩ සිටි සේක.</p>

<p>දෙදෙව්ලොව දෙවියන් විසින් පිරිවරන ලදුව ප්‍රේත සේනාවට භය නොවන ශක්‍ර දේවේන්ද්‍රයා මෙන්ද, නරලොව සිවලුන් රැලකට භය නොවන කේසර සිංහරාජයෙකු මෙන්ද, තමන් වහන්සේගේ තේජස නමැති ගිනි කන්දෙහි මාර සේනාව නමැති පළඟැටියන් ගැසී වැටෙතැයි සිතා නිර්භීතව වැඩ උන් සේක.</p>

<p>ඉක්බිති මාර දිව්‍යරාජ තෙම, “මෙයින්ම සිද්ධාර්ථ කුමාරයන් පලවා හරිමි” යි සිතා කල්පාන්ත වාතයක් වැනි වූ මහත් වාතයක් උපදවා, එයින් අඩ යොදුන්, සම යොදුන්, දෙයොදුන්, තුන් යොදුන් පමණ පර්වත මුදුන් කඩා බිඳ දමන්නටත්, වනාන්තරවල ගස් මුලින් උදුරා දමන්නටත්, ගම් නියම්ගම් සුණු විසුණු කරන්නටත් සමත් වුවද, වීර වූ ධීර වූ ගුණ සාගරයක් බඳු වූ මහා පුරුෂයාණන් වහන්සේගේ අසමසම ආනුභාවයෙන් එම වාතය බෝධිසත්ත්වයන් කරා පැමිණ සිවුරු කොනක් පමණවත් සොලවන්නට නොහැකි විය.</p>

<p>ඉක්බිති, “මොහු ජලයෙන් යට කර මරමි” යි කියා කල්පාන්ත වර්ෂාවක් වැස්වීය. එයින් නැගුණු මහා වතුර අවුත්, මාරයා නමැති අඳුර දුරු කරන සිසිල් සඳ මඬලක් බඳු වූ මහා පුරුෂයාණන් කරා පැමිණ, උන්වහන්සේගේ සිවුරෙහි පිනි බින්දුවක් පමණ තැනක්වත් තෙමන්නට නොහැකි විය.</p>

<p>ඉක්බිති පර්වත වර්ෂාවක් වැස්වීය. ඒ මහත් පර්වත කූටයෝ ගිනිගෙන දිලිසෙමින් අහසින් අවුත්, ත්‍රිවිධ ගිනි නිවා දමන සද්ධර්ම මේඝයක් ඇති බෝධිසත්ත්වයන් කරා පැමිණ, දිව්‍ය මල් පොකුරු සමූහයක් බවට පත් වූවාහුය.</p>

<p>ඉක්බිති ආයුධ වර්ෂාවක් වැස්වීය. ඒ කඩු, හෙල්ල ආදී තියුණු ආයුධ සමූහය ගිනිගෙන දිලිසෙමින් ආකාශයෙන් ඇවිත්, උතුම් වූ ප්‍රඥා නිධානයක් බඳු වූ බෝධිසත්ත්වයන් කරා පැමිණ, දිවමල් පූජාවක් බවට පත් විය.</p>

<p>ඉක්බිති “මොහු දවා අළු කර දමමි” යි ගිනි අඟුරු වර්ෂාවක් වැස්වූහ. ‘කිංශුක’ මල් වර්ණ වූ ඒ ගිනි අඟුරු ආකාශයෙන් අවුත්, ක්ලේශ නමැති මැස්සන් දවන ගිනි කඳක් වැනි වූ බෝධිසත්ත්වයන් කරා පැමිණ, උන්වහන්සේගේ පාමුල පිදූ දිව්‍ය මල් පූජාවක් මෙන් විසිරී ගියේය.</p>

<p>ඉක්බිති උණු අළු වර්ෂාවක් වැස්වීය. ඉතා උෂ්ණ වූ, ගිනි වර්ණ වූ ඒ අළු රාශිය ආකාශයෙන් අවුත්, සියලු කෙලෙස් ගිනි නිවා දමන ගංගා ප්‍රවාහයක් බඳු වූ බෝධිසත්ත්වයන් කරා පැමිණ, උන්වහන්සේගේ ශ්‍රී පාදයට පුදන ලද සඳුන් කුඩු මෙන් වැගිරී ගියේය.</p>

<p>ඉක්බිති මහත් වැලි වර්ෂාවක් වැස්වූහ. එකෙණෙහි ඉතා සියුම් වූ ඒ වැලි රාශිය ආකාශයෙන් දුවමින් අවුත්, මුළු ලෝකයටම එකම තිලකයක් බඳු වූ බෝධිසත්ත්වයන් කරා පැමිණ, උන්වහන්සේගේ පා යුවළට පුදන ලද සුවඳ කුඩු මෙන් පතිත විය.</p>

<p>ඉක්බිති ගිනි ගෙන දිලිසෙන මඩ වර්ෂාවක් වැස්වීය. ඒ මඩ දුමමින්, දිලිසෙමින් ආකාශයෙන් අවුත්, තුන් ලොවටම එකම ආචාර්යවරයාණන් වූ බෝධිසත්ත්වයන් කරා පැමිණ, ශ්‍රී පාද මූලයෙහි දිව්‍ය විලවුන් මෙන් පතිත විය.</p>

<p>ඉක්බිති “අඳුරෙන් භය ගන්වා සිද්ධාර්ථයා පලවා හරිමි” යි ඝන අඳුරක් මැවීය. ඒ අඳුර සිව් අංගයකින් යුක්ත වෙමින්, සවාසනා සම්මෝහ නමැති අන්ධකාරය දුරු කරන දහසක් රැස් විහිදුවන සූර්යයා බඳු වූ බෝධිසත්ත්වයන් කරා පැමිණ, සූර්ය ප්‍රභාව වැදුණු කලෙක මෙන් අතුරුදන් වී ආලෝකය පැතිර ගියේය.</p>

<p>මෙසේ මාර දිව්‍යරාජ තෙම වාත, වර්ෂා, පාෂාණ, ප්‍රහරණ (ආයුධ), අඟුරු, අළු, වැලි, මඩ සහ අන්ධකාරය යැයි කියන ලද මේ නවවිධ වර්ෂාවෙන්, නිශ්චල ගුණ ඇති හිම පර්වතයක් බඳු වූ බෝධිසත්ත්වයන් පලවා හරින්නට නොහැකි තැන, තමා කළ දේ බෝධිසත්ත්වයන්ට පූජා භාණ්ඩ වන බව දැක, තමාගේ මාර සේනාව අමතා කිපී, “එම්බා! තොපි කුමක් කරව්ද? මේ සිද්ධාර්ථයා වහා අල්ලා ගනිව්! විද දමව්! අල්ලා ගෙන එව්! යන්නට නොදී අල්ලා ගනිව්!” යනාදී වශයෙන් කිය කියා තමාද ගිරිමේඛලා නම් ඇත් රජු පිට සිට චක්‍රායුධය ගෙන, තුන් ලොව වැසි ජනයා නමැති බඹරුන් විසින් සේවනය කරන ලද පියුම් බඳු පා ඇති බෝධිසත්ත්වයන් කරා පැමිණ මෙසේ කීවේය.</p>

<p>“සිද්ධාර්ථය, මේ ආසනය (පර්යංකය) තොප සතු නොවෙයි, මා සතුය. එහෙයින් මාගේ ආසනයෙහි නොහිඳ නැගී සිටුව” යි කියා, රැස් කරන ලද කුසල බල ඇතිව ක්ෂත්‍රිය කුලයෙහි ඉපිද සක්විති වත් පිරුවා වූ සක්විති රජෙකු විසින් ලබන ලද චක්‍ර රත්නය දැක, සැඩොලෙක් අවුත් “ක්ෂත්‍රිය කුලයේ උපන් තොප වැනියවුන්ට මේ චක්‍ර රත්නය අයිති නොවන්නේය. අප වැනි සැඩොලුන්ට මේ චක්‍ර රත්නය අයිතිය” යි කියන්නා සේ කිසි භයක් හෝ සැකයක් නැතිව කීවේය.</p>

<p>ඒ පුවත ඇසූ, තුන් ලොවටම රන් ස්තූපයක් බඳු වූ, පියුම් වැනි පා ඇති උතුමාණන් වහන්සේ මෙසේ වදාළ සේක: “මාරය, තා විසින් පිරූ දස පාරමිතාවකුත් නැත. කළ පඤ්ච මහා පරිත්‍යාගයකුත් නැත. පිරූ ඥාත්‍යර්ථ චර්යාවකුත් නැත. ලෝකාර්ථ චර්යාවකුත් නැත. බුද්ධ චර්යාවකුත් නැත. එහෙයින් තට මේ ආසනය නොපැමිණෙයි. මට මේ අසුන පැමිණෙන්නේය” යි වදාළ සේක.</p>

<p>ඒ පුවත ඇසූ මාර දිව්‍යරාජ තෙම කිපී, ක්‍රෝධය ඉවසාගත නොහැකිව, දෙව් මිනිසුන් සහිත ලෝකයෙහි නිරුත්තර ධර්ම චක්‍රය ප්‍රවර්තනය කිරීමට සමත් වූ මහා පුරුෂයාණන් වහන්සේට තමාගේ මහානුභාව සම්පන්න වූ චක්‍රායුධය දමා ගැසීය.</p>

<p>ඒ චක්‍රායුධය, දස පාරමී ධර්මයන් මෙනෙහි කරන්නා වූ, මෝහ නමැති අන්ධකාරය විනාශ කරන උතුම් සූර්යයා බඳු වූ මහා පුරුෂයාණන් වහන්සේගේ හිසට ඉහළින් මල් වියනක් මෙන් රැඳී සිට ගත්තේය. දැලිපිහි මුවහත් වැනි මුවහත් ඇති ඒ චක්‍රායුධය වනාහි වෙනත් දවසක කිපී ඔහු විසින් ගැසුවේ නම්, ඝන වූ මහාමේරුව හෝ ගල් ටැඹක වැදුණේ නම්, උණ පඳුරකින් මතු වූ උණ දළුවක් සේ එය කපා දමයි. එහෙත් මෙහි වනාහි ධාතු ගුණ සම්පන්න වූ බෝධිසත්ත්වයන් කරා පැමිණ මල් වියනක් සේ පිහිටියේය.</p>

<p>එකල්හි ඉතිරි මාර සේනාව, “දැන් මොහු මේ ආසනයෙන් නැගී යන්නේය” යි සිතා ගිනිගෙන දිලිසෙන මහත් පර්වත කූට මවා දමා ගැසූහ. ඒ පර්වත කූටයෝද දස පාරමී ධර්මයන් මෙනෙහි කරන්නා වූ මහා පුරුෂයාණන් වහන්සේට පූජා පිණිස මල් වර්ෂාවක් වැස්සාක් මෙන් භූමියෙහි පතිත වූවාහුය.</p>

<p>එකෙණෙහි සෙසු දෙවිවරු සක්වළ ගල මුවවිට සිට කර ඔසවා බල බලා, “පින්වතුනි, අද සිද්ධාර්ථ කුමාරයන්ගේ රූපශ්‍රීයෙන් යුත් ආත්මභාවය නැසුණේය. අහෝ කුමක් කරන්නෙමුද?” යි කියා බලා සිටියහ.</p>

<p>ඉක්බිති, “ඇතුන්ගේ කුම්භස්ථල බිඳ දමන උතුම් සිංහරාජයෙකු වැනි වික්‍රමයෙන් යුත් මහා පුරුෂයාණන්ට බුදුවන දවසෙහි පහළ වන වජ්‍රාසනය මට අයිතිය” යි කියා සිටි මාරයාට කතා කොට, “එම්බා මාරය, මේ ආසනය තට හිමි යැයි කියයි; මේ ආසනය වෙනුවෙන් පෙරුම් පුරමින් දන් දෙන කල්හි කවරෙක් තට සාක්ෂි දැ?” යි ඇසූ සේක.</p>

<p>එපවත් ඇසූ මාර තෙම, “මාගේ මේ මාර පිරිස මට සාක්ෂි කියන්නේය” යි කියා මාර සේනාව දෙසට අත දිගු කළේය. එකෙණෙහි මාර සේනාව “මම සාක්ෂි වෙමි! මම සාක්ෂි වෙමි!” යි කිය කියා පැවැත්වූ ශබ්දය පොළොව පැළෙන හඬක් සේ බඹලොව දක්වා නැගී ගොස් දෙව්බඹුන් භය ගැන්වීය.</p>

<p>ඉක්බිති මාර දිව්‍යරාජ තෙම, “එම්බා සිද්ධාර්ථයෙනි, තාගේ දානයෙහි කවරෙක් සාක්ෂි දැ?” යි විචාළේය. එපවත් ඇසූ මහා පුරුෂයාණන් වහන්සේ, “පාපී වූ මාරය, තාගේ දානයෙහි සාක්ෂි වූයේ තාගේ පණ ඇති (සචේතනික) පිරිසමය. මට මේ ස්ථානයෙහි සචේතනික වූ කිසි කෙනෙක් සාක්ෂි කියන්නට නැත. මාගේ පර්යංකය උදෙසා සාරාසංඛ්‍ය කල්ප ලක්ෂයක් මුළුල්ලෙහි දුන් දන් හැර, එකම වෙස්සන්තර ආත්ම භාවයෙහි සිට දුන් සත් වාරයක් දුන් මහා දානයෙහි, ‘එම්බා මහ පොළොව, තී සාක්ෂි ඇද්ද? නැද්ද?’” යි වදාරා මහා පෘථිවිය දෙසට ශ්‍රී හස්තය දිගු කළ සේක.</p>

<div class="image-placeholder" data-prompt="Masterpiece, Ancient South Asian painting style, No Frame, No Cracks, No Fading, high quality, sharp focus. Action: The Bodhisattva, sitting in the lotus position under the Bodhi tree with golden skin and calm demeanor, extends his right hand to touch the earth (Bhumisparsha Mudra). The massive elephant Girimekhala is shown kneeling or falling in reverence/defeat before him. The chaotic demon army is being scattered and pushed back by an invisible force rising from the earth. Environment: The sacred Bodhi tree with lush green leaves above, casting a serene shadow on the Bodhisattva. Lighting/Mood: A golden glow emanates from the Bodhisattva and the earth, contrasting with the dark, retreating shadows of the demon army. A sense of absolute triumph and stability.">
<img src="../jathaka-images/5_img_2.jpeg" class="story-image" alt="Story Illustration" >
    <span class="img-label">බෝධිසත්ත්වයන් වහන්සේ මහ පොළොව සාක්ෂියට කැඳවීම සහ මාර පරාජය</span>
</div>

<p>එකල මහා පෘථිවිය “මම ඔබට සාක්ෂි වෙමි” යි කියන්නාක් මෙන් සිය වාරයක්, දහස් වාරයක්, ලක්ෂ වාරයක් මාර සේනාව යටපත් කරන්නියක් මෙන් ගුගුරා නැගුණාය.</p>

<p>ඉක්බිති තුන් ලොවටම එකම ඥාතියා වූ මහා පුරුෂයාණන් වහන්සේ වෙස්සන්තර ආත්ම භාවයෙහි දුන් උතුම් වූ මහා දානය සිහි කරන කල්හි, යොදුන් එකසිය පනහක් උස ඇති ගිරිමේඛලා නම් හස්තිරාජ තෙම බුදුන් සිටි දිශාවට දන බිම ඇන වැටී ගියේය. මාර පිරිස ඒ ඒ දිශාවලට පලා ගියහ. දෙදෙනෙක් එක මග ගියේ නැත. හිස් පළඳනා, උතුරු සළු ආදිය දමා, හිස ලූ ලූ අත, කල්පාන්ත වාතයට හසු වූ ඉඹුල් පුළුන් සේ වෙව්ල වෙව්ලා පලා ගියහ.</p>

<p>මෙසේ දුවන්නා වූ පිරිස් සහිත මාරයා දුටු දිව්‍ය සමූහයෝ, “වසවත් මාරයාට පරාජය විය. සිද්ධාර්ථ කුමාරයන්ට ජය විය. එහෙයින් ජය පූජා කරමු” යි නාගයෝ නාගයන්ට, ගුරුළෝ ගුරුළන්ට, දේවතාවෝ දේවතාවන්ට, බ්‍රහ්මයෝ බ්‍රහ්මයන්ට කිය කියා, සුවඳ මල් ආදිය අතින් ගත් ඇත්තෝව, සුර නර මුනි මනුජයන් විසින් වැඳිය යුතු වූ මහා පුරුෂයාණන් වහන්සේගේ සමීපයට හෙවත් බෝ මැඩට පැමිණියාහුය. මෙසේ ආවුන් අතර:</p>

<div class="gatha">
    <p>“ජයො හි බුද්ධස්ස සිරීමතො අයං,</p>
    <p>මාරස්ස ච පාපිමතො පරාජයො;</p>
    <p>උග්ඝොසයුං බොධිමණ්ඩෙ පමොදිතා,</p>
    <p>ජයං තදා නාගගණා මහෙසිනො.”</p>
</div>

<p>දක්වන ලද ක්‍රමයෙන් නාගයෝද, මෙසේම ගුරුළෝද, දිව්‍ය සමූහයෝද, බ්‍රහ්මයෝද, ඉතිරි දස දහසක් සක්වළ දිව්‍ය සමූහයෝද මල්, සුවඳ, විලවුන් ආදියෙන් පූජා කරමින්, නානාප්‍රකාර ස්තුති වචන දහස් ගණනින් පූජා කරමින් සිටියාහුය.</p>

<h2>බුද්ධත්වයට පැමිණීම</h2>

<p>මෙසේ හිරු අස්තයට යන්නට පළමු කොටම සපිරිවර මාර පරාජය කොට, රාත්‍රියේ පළමු යාමයෙහි තමාගේද අනුන්ගේද පෙර විසූ ස්කන්ධ පිළිවෙළ දක්නට සමර්ථ වූ ‘පූර්වේනිවාසානුස්මෘති ඥානය’ ලබා, මධ්‍යම යාමයෙහි සකල සත්ත්වයන්ගේ චුති උත්පත්ති ආදිය දකින ‘දිව්‍ය චක්ෂුරාභිඥානය’ ලැබ, පශ්චිම යාමයෙහි පටිච්ච සමුප්පාදයෙහි ප්‍රඥාව මෙහෙයවා අනුලෝම ප්‍රතිලෝම වශයෙන් විමසත් විමසත්ම, දස දහසක් සක්වළ දොළොස් වාරය බැගින් එක්ලක්ෂ විසිදහසක් වර සාධුකාර දෙන්නා සේ මහ පොළොව කම්පා විය.</p>

<p>මෙසේ දස දහසක් සක්වළ එක විට කම්පා කරවා, සෝවාන්, සකෘදාගාමී, අනාගාමී, අර්හත් යන සතර මග සතර ඵලයට පැමිණ, අරුණ නැගෙන වේලෙහි සවාසනා සකල ක්ලේශයන් නසා ලොව්තුරා බුද්ධත්වයට පැමිණ වදාළ සේක.</p>

<p>ඒ වේලෙහි සියලු දස දහසක් සක්වළ එකම මඟුල් ගෙයක් සේ සියලු අලංකාරයෙන් සැරසී සිට ගත්හ. එදා රැස් වූ දෙවියන් විසින් නැගෙනහිර, බටහිර, දකුණ, උතුර යන සතර දිශාවෙහි සක්වළ මුවවිට සිට නැගූ ධජයක් අනෙක් දිශාවල චක්‍රවාළ කෙළවරෙහිද, බ්‍රහ්ම ලෝකයෙහිද ගැටී සිටියාහුය. දස දහසක් සක්වළ සියලු ගස් වැල් ආදියෙහි මල් පල හටගෙන එකම මල් පොකුරක් සේ විය.</p>

<p>අටදහසක් යොදුන් ලෝකාන්තරික නරකය හිරු හතක් පෑව්වාක් මෙන් මහත් ආලෝකයක් විය. අසූ හාර දහසක් යොදුන් ගැඹුර ඇති මහා සමුද්‍රයෙහි ජලය මිහිරි දිය විය. සියලු ගංගා ජලයෝ උඩුගං බලා ගියහ. උපතින් අන්ධ වූවෝ රූපයන් දුටුවාහුය. උපතින් බිහිරි වූවෝ ශබ්ද ඇසුවාහුය. උපතින් කොර වූවෝ කෙලින් ගමන් කළාහුය. බන්ධනගත සත්ත්වයෝ එයින් මිදුනාහුය. මේ ආදී දෙතිස් මහා පූර්ව නිමිති හා අනෙකුත් ආශ්චර්ය අද්භූත ධර්මයන් පහළ කිරීමෙන් ලොව්තුරා බුදුව, අසූ හාර දහසක් ධර්ම ස්කන්ධයන්ට පළමු වෙනි වූ, සියලු බුදුවරයන් විසින් අත් නොහරින ලද චාරිත්‍ර ධර්මයක් වූ උදාන වාක්‍ය වදාළ සේක.</p>

<div class="subhead">සත්සතිය යැවීම</div>

<div class="gatha">
    <p>“අනෙකජාතිසංසාරං, සන්ධාවිස්සං අනිබ්බිසං;</p>
    <p>ගහකාරං ගවෙසන්තො, දුක්ඛා ජාති පුනප්පුනං.</p>
    <p>ගහකාරක දිට්ඨොසි, පුන ගෙහං න කාහසි;</p>
    <p>සබ්බා තෙ ඵාසුකා භග්ගා, ගහකූටං විසඞ්ඛතං;</p>
    <p>විසඞ්ඛාරගතං චිත්තං, තණ්හානං ඛයමජ්ඣගා”ති.</p>
</div>

<p>යන මේ මංගල ගාථාවන් කියා අතිශයින් සතුටු වූ, තුන් ලොවටම එකම චින්තාමාණික්‍යයක් බඳු වූ සර්වඥ රාජෝත්තමයාණන් වහන්සේ, සූර්ය රශ්මි ස්පර්ශය ලත් පද්මයක් සේ අතිශයින් සතුටු වූ චිත්ත සන්තාන ඇති සේක්, “අනන්ත වූ කල්ප කෝටි සිය දහසක් මුළුල්ලෙහි මේ බෝධි පර්යංකය නිසා සසර දිව ඇවිද්දෙමි. ඇස්, හිස්, මස්, ලේ දන් දුනිමි. ජීවිතයද, තමා හා සමාන පුත්‍රදාරාවන්ද අනුන්ට දාස කොට දුනිමි. මේ පර්යංකයෙහි හුන්නා වූ මා විසින් මාර සේනාව විනාශ කරන ලද්දේය. මෙහි හුන්නා වූ මාගේ මනදොළ පිරුණේය. එහෙයින් තවම ඒ පර්යංකයෙන් නොනැගෙමි” යි කියා නොයෙක් කෝටි ලක්ෂ ගණන් සමාපත්තියට සමවදින සේක්, විමුක්ති සුඛ සංඛ්‍යාත නිවන් සැපයෙන් සතියක් මුළුල්ලෙහි වාසය කොට, ඉක්බිති පර්යංකයෙන් නැගී සිටි සේක.</p>

<p>“සර්වඥතා ඥාන ප්‍රතිලාභය වීද? නොවීදෝ හෝ” යි සැක උපදවා සිටි සමහර දේවතාවන්ගේ සැක දුරු කරනු පිණිස අටවැනි දිනයෙහි ආකාශයට පැන නැගී ‘යමක ප්‍රාතිහාර්යය’ දක්වා ආකාශයෙන් බැස, මහා බෝධි පර්යංකයට ඊසාන දිශාවෙහි සිට, “ඒකාන්තයෙන්ම මා විසින් මේ බෝධි පර්යංකයෙහි හිඳ සර්වඥතා ඥානය අවබෝධ කරන ලද්දේය” යි කියා ප්‍රමාණය ඉක්මවූ කාලයක් මුළුල්ලෙහි රැස් කරන ලද පාරමිතාවන්ගේ ඵලයට පැමිණි ස්ථානයද, පර්යංකයද, බෝධි වෘක්ෂයද, පස් පැහැයෙන් බබළන්නා වූ, ප්‍රීතියෙන් විකසිත වූ ‘අනිමිස ලෝචනය’ යි කියන ලද නොහෙළන ලද ඇස්පිය ඇතිව, ප්‍රේමයෙන් පිරුණු නෙත් යුවළින් පූජා කෙරෙමින් එතැන්හි සතියක් මුළුල්ලෙහි වැඩ සිටි සේක. ඒ ස්ථානය දැන් ‘අනිමිස ලෝචන චෛත්‍යය’ නම් වේ.</p>

<p>ඉක්බිති බෝධි පර්යංකයටද, අනිමිස ලෝචනයෙන් වැඩ සිටි ස්ථානයටද අතරෙහි, නැගෙනහිර සක්වළ කෙළවර පටන් බටහිර සක්වළ කෙළවර දක්වා දෙවියන් විසින් මවන ලද රුවන් සක්මනෙහි සක්මන් කරමින් සතියක් ගත කළ සේක. මේ ත්‍රිවිධ සතියෙහි එක දවසකවත් සර්වඥයන් වහන්සේගේ ශරීරයෙන් බුදුරැස් නොනික්මිණි.</p>

<p>බෝ මැඩ බටහිර දිශා භාගයෙහි දෙවියන් විසින් මවන ලද රුවන් ගෙයි පලඟ බැඳ වැඩ හිඳ, පරම ගම්භීර වූ අනන්ත නය ඇති අභිධර්ම පිටකය මෙනෙහි කරන්නට පටන්ගෙන, පළමු කොට ධම්මසංගණී ප්‍රකරණය මෙනෙහි කළේය. එකල්හිද බුදුරැස් නොනික්මිණි. නැවත විභංග ප්‍රකරණය, පුද්ගල ප්‍රඥප්තිය, කථාවස්තු ප්‍රකරණය, යමක ප්‍රකරණය මෙනෙහි කළේය. ඒ කාලයෙහිද බුදුරැස් නොනික්මිණි.</p>

<p>ඉක්බිති මහා ප්‍රකරණයට බැස “හේතු පච්චයෝ, ආරම්මණ පච්චයෝ” යනාදිය විමසීමට පටන් ගෙන, විසි හතරක් වූ සමන්ත පට්ඨානය විමසීමට පටන් ගත් කල්හි, ‘තිමිංගල’ නම් මහා මත්ස්‍යරාජයාට අසූ හාර දහසක් යොදුන් ගැඹුර ඇති මහා සමුද්‍රය මෙන් (සිත මෙහෙයවීමට) අවකාශ ඇති විය.</p>

<p>මෙසේ සර්වඥතා ඥානයට අවකාශ ලැබ, ඉතා සියුම් වූ පරම ගම්භීර වූ ධර්මයන් මෙනෙහි කරන්නා වූ සර්වඥයන් වහන්සේගේ ශරීරයෙන් නීල, පීත, ලෝහිත, අවදාත, මාංජිෂ්ඨ, ප්‍රභාස්වර යන ෂඩ් වර්ණ ඝන බුද්ධ රශ්මි මාලාවෝ නික්මුණාහුය.</p>

<div class="image-placeholder" data-prompt="Masterpiece, Ancient South Asian painting style, No Frame, No Cracks, No Fading, high quality, sharp focus. Action: The Buddha, sitting in meditation inside a jeweled chamber (Ratanaghara). Brilliant rays of six specific colors (Blue, Yellow, Red, White, Orange, and Dazzling Mixture) are exploding from his body in all directions. The rays penetrate the earth downwards and shoot up into the heavens, illuminating the cosmos. Environment: The jeweled house created by gods, filled with divine light. Lighting/Mood: Ethereal, mystical, blindingly bright and colorful, showcasing supreme spiritual power.">
<img src="../jathaka-images/5_img_3.jpeg" class="story-image" alt="Story Illustration" >
    <span class="img-label">සතරවන සතියේදී බුද්ධ ශරීරයෙන් ෂඩ් වර්ණ රශ්මි මාලාවන් විහිදීම</span>
</div>

<p>මෙසේ සර්වඥයන් වහන්සේගේ ශරීරයෙහි කේෂාදී නීල ස්ථානවලින් නීල වර්ණයද, සම ආදී පීත ස්ථානවලින් පීත වර්ණයද, මස් ලේ ආදී රක්ත ස්ථානවලින් ලෝහිත වර්ණයද, දත් ආදී සුදු වර්ණ ස්ථානවලින් අවදාත වර්ණයද, මාංජිෂ්ඨ ප්‍රභාස්වරයන් ශරීරයෙහි ඒ ඒ වර්ණ ස්ථානවලින්ද නික්මුණාහුය.</p>

<p>මේ කියන ලද බුදුරැස් මාලාවෝ පෘථිවියෙහි වැදී, දෙලක්ෂ සතළිස් දහසක් යොදුන් ඝන වූ මහා පෘථිවිය එකම රන් ගුලියක් මෙන් රන්වන්ව, නැවත පෘථිවියෙහි කිමිදී යටට බැස ‘පඨවිසන්ධාරක’ නම් ජල පොළොවද, එයිනුත් යටට බැස වා පොළොවද යන සියල්ල එසේම රන්වන් කරමින්, එයින් නැගී චාතුර්මහාරාජිකාදී ෂඩ් දිව්‍ය ලෝකද, බ්‍රහ්ම පාරිෂද්‍යාදී සොළොස් බ්‍රහ්ම ලෝකයන්ද, ආකාසානඤ්චායතනාදී අරූ තලද යන සියල්ල ඉක්මවා ගොස්, අජටාකාශයෙහි වැදී, දහසක් වූ දස දහසක් වූ සියලු ලෝක ධාතු සම්බන්ධ චන්ද්‍ර සූර්යාදී සියලු ආලෝක වස්තූන්ද බ්‍රහ්මාදී සියලු දෙවියන්ද, හිරු දුටු කණාමැදිරියන් සේ නිෂ්ප්‍රභ කොට බුදුරැස් මාලාවන්ගෙන්ම ඒකාලෝක විය.</p>

<p>මේ ප්‍රකාරයෙන් බබළ බබළා සත් දවසක් වැඩ හිඳ විමසන ලද අභිධර්මය වනාහි වචනයෙන් කියා නිම කරන සේක් වී නම්, අවුරුදු සියයක් දහසක් වුවද මදි වන්නේය. මෙසේ අභිධර්මය මෙනෙහි කරමින් සතරවන සතිය ගත කළ සේක. ඒ ස්ථානය දැන් ‘රත්නඝර චෛත්‍යය’ නම් විය.</p>

<p>මේ ක්‍රමයෙන් ශ්‍රී මහා බෝධීන් වහන්සේ සමීපයෙහි සති හතරක් ගත කොට, පස්වෙනි සතියෙහි බෝධි වෘක්ෂ මූලය කෙරෙන් යම් තැනක අජපාල නුග වෘක්ෂය වේද එතැනට වැඩම කළ සේක. එහි එළඹ වැඩ හිඳ, රාගයට වසඟ කර ගැනීමට පැමිණි මාර දූවරුන්ගේ අභිප්‍රාය ඉටු කරගත නොහැකිව, ඔවුන් කලකිරවා, “රාග පාශයෙන් බඳිමු” යි කියා සතුටු වීම් වශයෙන් ප්‍රබෝධ වූ ඔවුන්ගේ මුහුණු නමැති පියුම් වනය, දේශනා නමැති සඳ රැසින් මලානික කරවා, ත්‍රෛලෝකාග්‍ර සර්වඥ නමැති චන්ද්‍ර දිව්‍ය රාජ තෙම ධර්මය මෙනෙහි කරමින්, විමුක්ති සුඛ සංඛ්‍යාත නිවන් සැප විඳිමින් අජපාල නුග වෘක්ෂ මූලයෙහි සතියක් ගත කළ සේක.</p>

<p>මෙසේ අජපාල නුග වෘක්ෂ මූලයෙහි පස්වන සතිය ගත කොට, එයින් මත්තෙහි සත් දවසක් මුළුල්ලෙහි ධාරානිපාතයෙන් සතර දෙසින් අඳුරු කරමින් වසින වර්ෂාවට, ‘මුචලින්ද’ නම් විලෙහි මිදෙල්ල ගසක් මුල මුචලින්ද නම් නාගරාජයාගේ භෝග මන්දිරයෙහි හෙවත් දරණ ගැබෙහි සමවත් සුව විඳිමින් සතියක් ගත කළ සේක.</p>

<p>එයින් නික්ම ගොස් සත්වන සතියෙහි මහ කිරිපලු වනයට වැඩ, කිරිපලු ගසක් මුල ගල් තලාවක වැඩ හිඳ ධ්‍යාන සුවයෙන් සත් දවසක් ගත කළ සේක.</p>

<p>මෙසේ ‘සත් සතිය’ යැයි කියන ලද එකුන් පනස් දවස මුළුල්ලෙහි ආහාර කෘත්‍යයන් නොකොට, නිවන් සැප වළඳා දවස් යැවූ කල්හි, බුදු වූ පනස් වනදා අරුණෝදයෙහි ශක්‍ර දේවේන්ද්‍රයන් විසින් පිළිගන්වන ලද දිව්‍යමය අරළු හා දැහැටි පිළිගෙන වළඳා, එම ශක්‍ර දෙවි රජු විසින්ම පිළිගන්වන ලද පැන් වළඳා, අනෝතප්ත විලෙහි ජලයෙන් මුහුණ සෝදා, නැවත එම රාජායතන (කිරිපලු) ගස මුල වැඩ සිටි කල්හි, “බුදු කෙනෙකුන්ට අග්‍ර භෝජනයක් පිළිගන්වමි” යි ප්‍රාර්ථනා කොට ආවා වූ තපස්සු භල්ලුක නම් වෙළඳ දෙබෑයන් විසින් මී පිඬු ගෙනවිත් පිළිගන්වන්නට පටන් ගත් කල්හි;</p>

<p>බ්‍රහ්මයා දුන් පාත්‍රය කිරිපිඬු දානය පිළිගත් දවසේ අතුරුදන් වූ හෙයිනුත්, කිරිපිඬු පිළිගත් තලිය නාග භවනයට ගිය හෙයිනුත්, සිව්වරම් රජ දරුවන් විසින් පිළිගන්වන ලද මුද්ග පියලි පැහැති ශෛලමය (ගල්) පාත්‍රයන් සතර ඔවුන්ට අනුග්‍රහ පිණිස මතු මත්තෙහි තබා අධිෂ්ඨාන වශයෙන් මුවවිටි දක්වමින් (එක පාත්‍රයක් සේ) එකක් කොටගෙන, ඒ ශෛලමය පාත්‍රයෙන් මී පිඬු පිළිගෙන වළඳා, ඔවුන්ට අනුමෝදනා වශයෙන් බණ වදාරා...</p>

        

        <!-- Story 6 -->
        <div class="subhead">මහබඹුගේ ආරාධනය</div>

<p>ඉන්පසුව බුදුරජාණන් වහන්සේ අජපාල් නම් නුග රුක මුලට වැඩම කළ සේක. එහි වැඩ හිඳින විට බුදුරජාණන් වහන්සේට බුදුවරුන්ගේ සිරිත පරිදි ධර්ම දේශනා කිරීම පිළිබඳව මන්දෝත්සාහී ස්වභාවයක් (කම්මැලිකමක් හෝ පසුබට වීමක් නොව, ධර්මයේ ගැඹුර නිසා ඇතිවන විමසීමක්) ඇතිවිය. උන්වහන්සේට මෙසේ සිතුණි: “මා විසින් අවබෝධ කරන ලද මේ නිර්වාණ ධර්මය වනාහි මහ පොළොවට යටින් පිහිටි ජල තලයක් මෙන් අතිශයින්ම ගැඹුරුය. පර්වතයකින් වසා තිබූ දෙයක් මෙන් කිසිවෙකුටත් දැකගත නොහැකිය. එසේ නොදැකිය හැකි බැවින්ම එය අවබෝධ කරගත නොහැක්කේය. නිවී ගියා වූ සියලු එක්දහස් පන්සියයක් වූ ක්ලේශ දාහයන් ඇති බැවින් මේ ධර්මය ශාන්ත වන්නේය.”</p>

<p>“මධුර රස ඇති භෝජනයක් අනුභව කළ විට තෘප්තියකට නොපැමිණෙන්නා සේ, මේ ධර්මය ද අසන්නා තෘප්තියකට නොපැමිණෙන බැවින් ප්‍රණීතය. ආර්ය ඥානයෙන් මිස අන්‍යයන්ගේ කල්පනාවෙන් හෝ තර්කයෙන් වටහා ගත නොහැකි බැවින් මෙය ‘අතර්කාවචර’ වන්නේය. සිය වරක් පළන ලද අශ්ව ලොම් ගසක අග කොටසක් මෙන් ඉතා සූක්ෂම බැවින් මෙය ‘නිපුණ’ වන්නේය. ධාතු, ආයතන, ප්‍රත්‍ය (හේතු ඵල) ආදී කරුණු සංඛ්‍යාත වූ සිව් වැදෑරුම් කෞශල්‍යයෙන් යුක්ත පණ්ඩිත ජනයන් විසින්ම දැනගත යුතු බැවින් මෙය ‘පණ්ඩිත වේදනීය’ වන්නේය.”</p>

<p>“එසේ වූ මේ ධර්මය ලබා ගැනීම උදෙසා මා විසින් ඉල්ලන්නන්ට දෙන ලද්දා වූ, මැණික් ඔටුනු ආදියෙන් සරසා පිළියෙළ කරන ලද, හිස් කපා දන් දීමෙන් ද; ලේ දන් දීමෙන් ද; මනා කොට අඳුන් ගා සරසන ලද ඇස් උපුටා දන් දීමෙන් ද; කුල වංශයට පහනක් වැනි වූ පුත්‍රයන් හා සිත සතුටු කරන්නා වූ භාර්යාවන් දන් දීමෙන් ද නොදුන් දානයක් නම් නැත්තේය. ශංඛපාල ජාතකයේ ආදී ආත්මභාවයන්හි තණ පතක් මෙන් සිතා කරන ලද්දා වූ ජීවිත පරිත්‍යාගය ද, පොළොව පෙරළන්නාක් මෙන් සිතන්නා වූ සිල් බිඳීම් ඇති මා විසින් නොරකින ලද සීලයක් නම් නැත්තේය.”</p>

<p>“චුල්ල සුත සෝම ආදී වූ ආත්මභාවයන්හි මනරම් වූ සම්පත්තිය අත්හැරියා වූ මා විසින්, නොපුරන ලද කිසි පාරමිතාවක් නම් නැත්තේය. මෙබඳු වූ මා සවස් වේලෙහි මාර සේනාව පරාජය කරන විටත් මහ පොළොව කම්පා නොවීය. රාත්‍රී පළමු යාමයෙහි ‘පූර්වේනිවාසානුස්මෘති ඥානය’ ලබන්නා හට ද, මධ්‍යම යාමයෙහි ‘දිව්‍ය චක්ෂුරභිඥානය’ උපදවන්නා හට ද, පෘථිවිය කම්පා නොවීය. එහෙත් පශ්චිම යාමයෙහි වනාහි දොළොස් ආකාර වූ පටිච්ච සමුප්පාදය අනුලෝම ප්‍රතිලොම වශයෙන් අවබෝධ කරන්නා වූ මටම, දස දහසක් සක්වළ යකඩ දණ්ඩකින් පහර ලත් ලෝහ තලියක් (තැටියක්) මෙන් දස දහසක් ගණන් ශබ්ද පවත්වමින් ද, පොලු පහර කෑ පියුම් පතක පතිත වූ ජල බින්දුවක් මෙන් ද කම්පා විය.”</p>

<p>“මෙසේ තියුණු ප්‍රඥා ඇත්තා වූ මා විසින් ද මේ ධර්මය ඉතා දුක සේ අවබෝධ කරන ලද්දේය. නමුත් මේ ලෞකික මහජනයා ක්ලේශයන්ගෙන් සැදුම් ලත් චරිත ඇත්තෝය; ඉතා කිලිටි වූ සිත් ඇත්තෝය; රාගයෙන් ඇලුණෝය; ද්වේෂයෙන් නරක් වූවෝය; චතුරාර්ය සත්‍යය නොදන්නා අවිද්‍යාවෙන් මැඩ මිරිකා දමන ලද්දෝය. එසේ වූ සත්ත්වයෝ මෙසේ ගැඹුරු වූ ධර්මය කෙසේ නම් අවබෝධ කර ගනිත් ද? එසේ හෙයින් මේ ධර්මය දේශනා කිරීමෙන් ඇති ප්‍රයෝජනය කවරේ ද?” යැයි සිතමින් බුදුරජාණන් වහන්සේ ධර්ම දේශනාවට මන්දෝත්සාහී වූ සේක.</p>

<p>බුදුරජාණන් වහන්සේගේ ඒ සිතුවිල්ල දුටු සහම්පතී මහා බ්‍රහ්මයා, “අහෝ! ලෝකයා නැසෙන්නේය. අහෝ! ලෝකයා විනාශ වන්නේය. තථාගත වූ අරහත් වූ සම්මා සම්බුදුරජාණන් වහන්සේගේ සිත ධර්ම දේශනාව පිණිස නොනැමෙන්නේය, උන්වහන්සේ උත්සාහ රහිත වී ඇත්තේය,” යැයි කියමින් දස දහසක් ලෝක ධාතුව එකම හඬකින් නාද කරවමින්, මහත් වූ ස්වරයක් විහිදුවා දස දහසක් සක්වළ මහා බ්‍රහ්මයන් හා, දස දහසක් පරිනිර්මිත වසවර්ති දිව්‍ය රාජයන් හා, දස දහසක් නිර්මාණරතී දිව්‍ය රාජයන් හා, දස දහසක් තුසිත දිව්‍ය රාජයන් හා, දස දහසක් යාම දිව්‍ය රාජයන් හා, දස දහසක් ශක්‍රයන් සහ සතළිස් දහසක් වරම් රජ දරුවන් සමඟ බුදුරජාණන් වහන්සේගේ ඉදිරිපිට පහළ විය. ඔහු තම උතුරු සළුව ඒකාංශ කොට (එක්වුරක් කොට) පොරවා, දකුණු දණ මඬල බිම ඔබා, දෑත් එක්කොට දොහොත් මුදුනෙහි තබා, “දෙසේතු භන්තේ භගවා ධම්මං” (ස්වාමීනි, භාග්‍යවතුන් වහන්ස, ධර්මය දේශනා කරන සේක්වා!) යනාදී වශයෙන් ධර්ම දේශනාව සඳහා ආරාධනා කළේය.</p>

<div class="image-placeholder" data-prompt="Masterpiece, Ancient South Asian painting style, No Frame, No Cracks, No Fading, high quality, sharp focus. Night scene under the Ajapala Banyan tree. The Buddha, with golden skin, wearing orange robes, ushnisha on head, seated serenely in meditation posture. In front of him, Brahma Sahampati, a majestic divine figure with four faces and radiant aura, wearing white celestial silks, drapes a shawl over one shoulder and kneels on one knee with hands clasped in worship (anjali mudra). Behind Brahma, a vast multitude of Devas and Brahmas in glowing attire fill the background, looking on with reverence. Soft, ethereal lighting illuminating the Buddha and Brahma.">
<img src="../jathaka-images/6_img_1.jpeg" class="story-image" alt="Story Illustration" >
    <span class="img-label">සහම්පතී බ්‍රහ්මයා බුදුරජාණන් වහන්සේට ධර්ම දේශනාව සඳහා ආරාධනා කිරීම</span>
</div>

<h2>දම්සක් දෙසීම</h2>

<p>සුර නර මුනි මනුජයන් විසින් වන්දනා කරනු ලබන්නා වූ සර්වඥයන් වහන්සේ බ්‍රහ්මයාගේ ආරාධනාව පිළිගෙන, බුදු ඇසින් ලොව බලා, “මම කවරෙක් හට ධර්ම දේශනා කරම් ද? මාගේ ධර්මය වහා පිළිගැනීමට කවරෙක් සමත් වේ දෝ හෝ?” යි බැලූ සේක. එවිට ආලාර කාලාමයන් හා උද්දක රාමපුත්‍රයන් කළුරිය කළ බව දැක, කල්ප ලක්ෂයක් මුළුල්ලෙහි අග්‍ර ධර්මය පිළිගැනීමට කරන ලද ප්‍රාර්ථනා ඇති කොණ්ඩඤ්ඤ ආදී පස්වග මහණුන් වහන්සේලා දැක, කාශි පුරයට (බරණැසට) වඩිනා සේක.</p>

<p>එසේ වඩින අතරමගදී උපක නම් ආජීවකයාට වන යහපත දැක, පා ගමනින් වැඩම කර ඔහුට සුදුසු පරිදි අනුකම්පා කොට, අතරමගදී දුටු සියලු දිව්‍ය මනුෂ්‍ය ආදීන් සතුටු කරවමින් දහඅට යොදුනක් මග ගෙවා බරණැස ඉසිපතනාරාමයට වැඩම කළ සේක.</p>

<p>දේවාති දේව වූ සර්වඥයන් වහන්සේ වඩින බව දුටු පස්වග මහණුන් වහන්සේ, “ශ්‍රමණ භවත් ගෞතමයෝ දුෂ්කර ක්‍රියා අතහැර, තමන් රජ කුලෙහි උපන් හෙයින් සැපවත් අය විසින් දෙන ලද රස මසවුලෙන් යුක්ත වූ මධුර ආහාර අනුභව කොට, ශරීර වර්ණය ලබා රන් කඳක් සේ බබළමින්, බුදු විය නොහැකිව දැන් අප වෙත එති. රජ කුලෙහි උපන් හෙයින් හිඳගැනීමට ආසන පමණක් පනවමු. නමුත් වන්දනා මානනාදියක් නොකරමු,” යැයි කතිකා කර ගත්හ.</p>

<p>සතර අපායේ සහ දිව්‍ය ලෝකයේ වෙසෙන සියල්ලන්ගේම අදහස් දකින්නා වූ බුද්ධ ඥාන නමැති කැඩපතින් ස්වාමි දරුවාණෝ ඒ භික්ෂූන්ගේ අදහස දැක, සියලු සත්ත්වයන් කෙරෙහි පතළා වූ මහා කරුණාව ඒ පස්වග මහණුන් කෙරෙහි පැවැත්වූ සේක. එකල්හි සැඩ පහරක අසුවී ගසාගෙන යන වියළි කොළ මෙන්, තම ආසනයන්හි හිඳගෙන සිටීමට නොහැකි වූ ඒ පස්වග මහණුන් වහන්සේලා වහා නැගිට බුදුන්ගේ ශ්‍රී පාද මූලයෙහි වැඳ වැටී, පා සිවුරු අතින් ගෙන, සියලු ආගන්තුක සත්කාරයන් සිදු කළහ.</p>

<p>එහෙත් බුදු බව නොදැන තමන් හා සමාන කෙනෙකුට මෙන් ‘ඇවැත්නි’ (ආවුසෝ) යන වචනයෙන් කතා කරමින් සිටි කල්හි, බුදුරජාණන් වහන්සේ, “මා භික්ඛවේ, තථාගතං නාමෙන ච ආවුසෝවාදෙන ච සමුදාචරථ; අරහං භික්ඛවේ, තථාගතෝ සම්මා සම්බුද්ධෝ” (මහණෙනි, තථාගතයන් වහන්සේට නමින් හෝ ‘ආවුසෝ’ යන වචනයෙන් හෝ කතා නොකරන්න. මහණෙනි, තථාගත තෙම රහත් වන සේක, සම්මා සම්බුද්ධ වන සේක) යනුවෙන් තමන් වහන්සේ සර්වඥ වූ බව හඟවා වදාළ සේක.</p>

<p>ඉක්බිති ඇසළ මස පුර පසළොස්වක පොහෝ දිනයෙහි උත්තරාසල නැකතින්, දෙතිස් මහා පූර්ව නිමිති පහළ වෙමින් තිබියදී, සියලු බුදුවරුන්ගේ චාරිත්‍ර ධර්මයක් වූ මංගල ධර්ම දේශනාව පිණිස වැඩ උන් කල්හි, දස දහසක් සක්වළ දිව්‍ය බ්‍රහ්මයෝ, “අපගේ ස්වාමීන්ගේ දහම් අමා වතුරෙහි අප සැම ගිලී, සංසාර දුක් නමැති මහ ගින්න නිවා ගනිමු; උන්වහන්සේගේ දහම් අමා රස බොන්නට යමු,” යැයි කියා දිව මල් ආදිය ගෙන වහා අවුත්, සක්වළ ගල කෙළවර කොට අකනිටා බඹ ලොව දක්වා, බට ලීයක් තුළ පුරවන ලද රන් කුඩු සමූහයක් සේ ඉතා සියුම් වෙස් මවාගෙන ඉඩක් නොමැතිව සිට ගත්හ.</p>

<p>එකල්හි බුදුන් වැඩ සිටි බුද්ධාසනයේ පටන් බ්‍රහ්මාණ්ඩය දක්වා බුදුන්ගේ සිරසින් පැන නැගි බුදු රැස් කඳටම අවකාශ විය. ‘දෙව් විමනක් වේවා, දෙවි බඹ කෙනෙක් වේවා’ එදා බුදුහුගේ සිරසින් නැගි බුදු රැස් කඳෙහි නොගැටුණේය (සියල්ල බුදු රැසින් වැසී ගියේය). ඉක්බිති බුදුන්ගේ සිරසට පිදූ සඳ මඬුලු සේ දස දහසක් මහා බ්‍රහ්මයෝ ද, දස දහසක් ශ්වේත ඡත්‍ර (සේසත්) එකිනෙකට ඉහළින් තබා සිට ගත්හ. දස දහසක් ශක්‍රයෝ බුදුන්ගේ යස රැස් උරා බොන්නවුන් සේ දස දහසක් ජයතුරා සංඛ (හක් ගෙඩි) මුව තබාගෙන එකවිටම පිඹින්ට පටන් ගත්හ. දස දහසක් සුයාම දෙවියෝ දස දහසක් චාමර සලති. දස දහසක් සන්තුෂිත දෙවියෝ දස දහසක් මිණි තල්වැට සලති. සෙසු දෙවියෝ රන් තොරණ, රිදී තොරණ ආදී දිව්‍ය පූජා භාණ්ඩ ගෙන පූජා කරන්නට පටන් ගත්හ.</p>

<p>එකල දෙවියන්ගේ පූජා ඝෝෂාවෙන් බ්‍රහ්මාණ්ඩය දක්වා වැදගත් මුහුදු ඝෝෂාවක් සේ එකම නාදයක් විය. එදා දෙවියන්ගේ මෙම කලබලය සංසිඳුවන්නට අන් කිසි සත්ත්වයෙක් නොවීය. බුදුන් වටා සිටි දස දහසක් ශක්‍රයෝ, ඒ තමන් කළ මනා ධූරය හෙයින්, දස දහසක් දකුණට කැරකුණු හක්ගෙඩි පිට මැදට තද කරගෙන, විසි දහසක් අත් ඔසවා එකවිට අත්පොළසන් දී, “හෝ! හෝ! බණ පිරිස සංසිඳුව!” යැයි කියා තුන් ලොව වෙවුලවා ඝෝෂා කළාහ. ඒ වේලෙහි ඒ ශක්‍ර ඝෝෂාව අසා, තුන් ලොව පුරා සිටි දෙවි බඹ පිරිස රළ නැති මුහුදක් සේ නිශ්ශබ්ද වූහ.</p>

<p>එකෙණෙහි දෙලක්ෂ සතළිස් දහසක් යොදුන් ඝනකම ඇති බොල් මහ පොළොව සාධුකාර දුන් මහී නාදය (පොළොවේ හඬ) හා සමඟ තමන් වහන්සේගේ ශ්‍රී මුඛ පද්මය විවෘත කොට, පිටවන වචනයෙන් සියලු බණ පිරිස දිව්‍ය සුවඳ පිඩක් සේ සුවඳවත් කරවමින්:</p>

<div class="gatha">
    <p>“ද්වේ මේ භික්ඛවේ, අන්තා පබ්බජිතේන න සේවිතබ්බා. යෝ චායං කාමේසු කාමසුඛල්ලිකානුයෝගෝ හීනෝ ගම්මෝ පෝථුජ්ජනිකෝ අනරියෝ අනත්ථසංහිතෝ, යෝ චායං අත්තකිලමථානුයෝගෝ...”</p>
</div>

<p>යනාදී වශයෙන් දම්සක් පැවතුම් සූත්‍ර දේශනාව (ධම්මචක්කප්පවත්තන සූත්‍රය) සිදු කළ සේක. එකෙණෙහි පස්දෙනා වහන්සේට වැඩිමහළු වූ කොණ්ඩඤ්ඤ නම් මහා තෙරුන් වහන්සේ දහසක් ක්‍රමවලින් අලංකෘත වූ සෝවාන් මාර්ගයට පිවිස නිවන් පුර දුටු සේක. තවද තුන් අසංඛ්‍යයක් දෙවියන් හා දහඅට කෝටියක් බ්‍රහ්මයන් නිවන් දුටුවාහුය.</p>

<div class="image-placeholder" data-prompt="Masterpiece, Ancient South Asian painting style, No Frame, No Cracks, No Fading, high quality, sharp focus. The First Sermon at Isipatana deer park. Evening light with a full moon rising. The Buddha, golden-skinned with orange robes and ushnisha, sits on a stone seat in the lotus position, hands in Dharmachakra Mudra (teaching gesture). In front of him, the five ascetics (Panchavaggiya Bhikkhus) with shaven heads and saffron robes sit listening intently. Behind them and filling the sky, thousands of Devas and Brahmas with glowing auras, holding parasols, conch shells, and flowers, hover in the clouds, creating a majestic celestial assembly.">
<img src="../jathaka-images/6_img_2.jpeg" class="story-image" alt="Story Illustration" >
    <span class="img-label">ඉසිපතනාරාමයේදී පස්වග තවුසන්ට හා දෙවිවරුන්ට දම්සක් පැවතුම් සූත්‍රය දේශනා කිරීම</span>
</div>

<p>මෙසේ දම්සක් පවත්වා දෙවි බඹුන්ට සමු දී යවා, එමදා රාත්‍රියේ තරු පිරිවරා ගත් සඳක් සේ ඒ පස්වග මහණුන් සමඟ එහිම වැඩ සිට, දෙවෙනි දා උදෑසන සතර දෙනා වහන්සේ පිණ්ඩපාතය පිණිස යවා, භද්දිය නම් මහා තෙරුන් වහන්සේට බණ වදාරා සෝවාන් කරවූ සේක. තුන්වෙනි දා උදෑසන ඔබ ඇතුළු වූ අනික් සතර දෙනා වහන්සේ පිණ්ඩපාතය පිණිස යවා, වප්ප නම් තෙරුන් වහන්සේට බණ වදාරා සෝවාන් කරවූ සේක. සතර වෙනි දා උදෑසන ඔබ ඇතුළු වූ සතර දෙනා වහන්සේ පිණ්ඩපාතය පිණිස යවා, මහානාම නම් තෙරුන් වහන්සේට බණ වදාරා සෝවාන් කරවූ සේක. පස්වෙනි දා උදෑසන ඔබ ඇතුළු වූ සතර දෙනා වහන්සේ පිණ්ඩපාතය පිණිස යවා, අස්සජි නම් මහා තෙරුන් වහන්සේට බණ වදාරා සෝවාන් කරවූ සේක.</p>

<p>ඉන්පසු විසේනිය දවසේ (පසළොස්වක පෝ දිනට පසු පස්වන දිනය) පස්දෙනා වහන්සේට ‘අනන්ත ලක්ඛණ’ නම් සූත්‍රය දේශනා කොට, සියලු දෙනාම එකවිටම රහත් බවට පත් කරවා ගෙන, එතැන් පටන් පංච මහා ශාඛාවෙන් බබළන කප් රුකක් සේ, පස්වග රහතුන් හා සමඟ එම විහාරයේම වාසය කළ සේක.</p>

<div class="subhead">ප්‍රථම ධර්ම දූත මෙහෙය</div>

<p>එකල්හි සුජාතා නම් සිටු දියණිය වැදූ, බරණැස යස නම් සිටු පුත්‍රයා එක් දවසක් නින්දෙන් පිබිද, එහි නින්දට වැටී සිටි නාටක ස්ත්‍රීන්ගේ විකාර රූපී ස්වභාවය දැක, සසර පිළිබඳ කළකිරී, යහනින් නැගිට රුවන් මිරිවැඩි සඟල පය ලාගෙන, ප්‍රාසාදයෙන් බැස නගරයෙන් නික්ම ඉසිපතනාරාමය සමීපයෙන් ගමන් කළේය. ඒ වේලෙහි ස්වාමි දරුවෝ ඔහුගේ පෙර පින් බලය (හේතු සම්පත්) දැක, ඔහු වෙත බුදු රැස් කඳක් යවා, “යසය, මෙහි එව!” යැයි වදාළ සේක.</p>

<p>ඒ සිටු පුත්‍රයා බුදුන්ගේ ශබ්දය අසා සතුටු වී, බුදුන් වෙත දිව ගොස් පසඟ පිහිටුවා වැඳ, එකත්පසෙක හිඳ බුදුන්ගෙන් බණ අසා එකෙණෙහිම සෝවාන් වී, දෙවෙනි දා රහත් වී, එහි භික්ෂු භාවයෙන් පැවිදි වූයේය. නැවත එම යස නම් ස්වාමීන්ගේ ගිහි යහළුවෝ පනස් හතර දෙනෙක් තම යහළුවා මහණ වූ බව අසා, බුදුන් වෙත ගොස් බුදුන්ගෙන් බණ අසා රහත් වී, එහි භික්ෂු භාවයෙන් මහණ වූ සේක. මෙසේ ලෝකයෙහි බුදුන් හා සමඟ හැට එක් නමක් මහා රහතන් වහන්සේලා පහළ වූ කල්හි, ස්වාමි දරුවෝ වප් මස මැදි පොහෝදා වස් පවාරණය කොට, හැට නමක් වූ මහා රහතන් වහන්සේලා ළඟට කැඳවා:</p>

<p>“චරථ භික්ඛවේ චාරිකං...” (මහණෙනි, චාරිකාවේ හැසිරෙන්න) යනාදියෙන් අවවාද කොට, “සත්ත්වයන් බුද්ධ දර්ශනයෙහි ලෝභ කරවන්න” (සත්ත්වයන්ට බුදුන් දැකීමට ආශාව ඇති කරවන්න) යැයි වදාරා, හැට දෙනා වහන්සේ හැට මාර්ගයකින් යවා, තමන් වහන්සේ තනිවම උරුවෙල් දනව්වට වඩින අතරමග, කප්පාසිත නම් වනයෙහි එක්තරා රුකක් මුලට වැඩ සිටි සේක.</p>

<div class="subhead">ද්විතීය ධර්ම දූත මෙහෙය</div>

<p>එකල කොසොල් රට භද්දවග්ගිය නමින් ප්‍රසිද්ධ වූ රජ කුමරුවෝ තිස් දෙනෙක් එම වනයෙහි ක්‍රීඩා පිණිස ඇවිදින්නාහු, සවණක් රැසින් බබළමින් වැඩ සිටි බුදුන් දැක එකත්පසෙක හිඳ ගත්හ. ඒ වේලෙහි බුදුහු ඒ රජ කුමරුවන්ට ගැළපෙන බණ වදාරා, සතර මග සතර ඵලයෙහි පිහිටුවා, එහි භික්ෂු භාවයෙන් මහණ කොට, “මහණෙනි, තොපි තිස් දෙනා තිස් මාර්ගයකින් ගොස් බුදු රුවන්, දම් රුවන්, සඟ රුවන් ලොව පහළ වූ බව කියා ලොවට වැඩ කරන්න” යැයි වදාරා ඒ තිස් දෙනා වහන්සේ තිස් මගකින් යැවූ සේක.</p>

<div class="subhead">තුන්බෑ ජටිල දමනය</div>

<p>මෙසේ ලෝකයෙහි අනූ එක් නමක් රහතුන් ඇති වූ කල්හි, අප භාග්‍යවතුන් වහන්සේ උරුවෙල් නම් දනව්වට වැඩම කොට, නේරංජනා නම් ගංගා තීරයෙහි වසන උරුවෙල කාශ්‍යපය, ගයා කාශ්‍යපය, නදී කාශ්‍යපය යන තුන් බෑ ජටිලයන් ප්‍රමුඛ කොට ඇති දහසක් ජටිලයන්ට තුන් දහස් පන්සියයක් ප්‍රාතිහාර්ය පා, නැවත ඒ ජටිලයන්ගේ චරිත ස්වභාවය බලා බණ වදාරා සෝවාන් කරවා, එහි භික්ෂු භාවයෙන් මහණ කරවා ගත් සේක. පසුව ගයාශීර්ෂයට ගෙන ගොස්, එහිදී ‘ආදිත්ත පරියාය සූත්‍ර’ දේශනාවෙන් බණ කියා ඒ දහසක් දෙනා වහන්සේ අර්හත් ඵලයට පමුණුවා වදාළ සේක. ඉන්පසු ඒ උරුවෙල කාශ්‍යප ආදී දහසක් රහතුන් පිරිවරා, බිම්බිසාර රජුට දුන් පොරොන්දුවෙන් නිදහස් වනු පිණිස, රජගහ නුවර යෂ්ටිවන නම් වූ තල් උයනට වැඩම කොට, එක් රුකක් මුල සවණක් රැසින් බබළමින් දහසක් මහා රහතුන් පිරිවරා වැඩ උන් සේක.</p>

<div class="subhead">රජගහ නුවරට වැඩම වීම</div>

<p>එකල බිම්බිසාර රජතුමා තමන් විසින් දෙන ලද උයනට බුදුන් වහන්සේ ඇතුළු වී වැඩ සිටින බව උයන්පල්ලාගෙන් අසා, එක්ලක්ෂ විසි දහසක් බ්‍රාහ්මණ ගෘහපතීන් විසින් පිරිවරා ගනු ලැබ, වහා අවුත් බුදුන් දැක පස්වනක් ප්‍රීතියෙන් පිනා ගොස්, පසඟ පිහිටුවා වැඳ එකත්පස්ව වාඩි වූහ. ඉක්බිති ඒ බ්‍රාහ්මණ ගෘහපතීහු, “කිමෙක් ද? ශ්‍රමණ භවත් ගෞතමයෝ උරුවෙල කාශ්‍යපයන් නිසා (ඔහුගේ ගෝලයෙකු වී) වෙසෙත් ද? නොහොත් උරුවෙල කාශ්‍යපයෝ ශ්‍රමණ භවත් ගෞතමයන් නිසා වෙසෙත් දැ?” යි සැක සිතුවාහුය.</p>

<p>බුදුරජාණන් වහන්සේ ඔවුන් සිතූ සිත් දැන මහ තෙරුන්ගේ මුහුණ බලා, “උරුවෙල කාශ්‍යපය, තාගේ පිරිසගේ සැක තෝම දුරු කරව” යැයි වදාළ සේක. එකෙණෙහි උරුවෙල කාශ්‍යප නම් මහ තෙරුන් වහන්සේ අසුනෙන් පැන නැඟී, බුදුන් වෙත ගොස් ශ්‍රී පාදය වැඳ අවසර ඉල්ලාගෙන, චතුර්ථ ධ්‍යානයට සමවැදී අහසට පැන නැගී නොයෙක් ඍද්ධි ප්‍රාතිහාර්ය දක්වා, අහසින් බැස නැවතත් දෙ තලයක, තුන් තලයක යනාදී වශයෙන් සත් තලයක් (තල් ගස් හතක්) පමණ උස අහසට පෙර සේම පැන නැගී, එයින් බැස බුදුන් වැඳ සිට මෙසේ කීවේය:</p>

<p>“එම්බා අඥාන සත්ත්වයෙනි, මාගේ ස්වාමි දරුවන් මා හා සමාන කොට නොසිතන්න. මාගේ ස්වාමි දරුවන් නිසා මම සංසාර සාගරයෙන් ගොඩ නැඟුණෙමි. බුදුහු මට මව වැනි සේක, පියා වැනි සේක, ගුරුවරයා සේක, ස්වාමි දරුවා සේක,” යනාදී වශයෙන් අප්‍රමාණ බුදු ගුණ එම සෙනඟට ඇසෙන සේ කිය කියා බුදුන් වැඳ එකත්පස්ව වැඩ සිටි සේක.</p>

<p>එවේලෙහි මහ පිරිස ඒ මහා තෙරුන් කළ ප්‍රාතිහාර්යය දැක සතුටු වී, “බුදුහු මහානුභාව ඇති සේක. මිථ්‍යා දෘෂ්ටි ගෙන ‘අපි රහතුන් වන්නෙමු’ යැයි කියා බොහෝ කලක් ඇවිද්දා වූ උරුවෙල කාශ්‍යපයන්ගේ දෘෂ්ටි බිඳ විශේෂයෙන්ම දමනය කළ සේකැ” යි ස්තුති කළහ. එකල ස්වාමි දරුවෝ, “උපාසකවරුනි, මොහු දැන් මතු දමනය කළෙම් නොවෙමි. පෙරත් මොහු දමනය කර අපාය මුඛයෙන් ගලවා ගත්තෙමි,” යැයි වදාරා මහා මේඝයක් ඉවත් කර සඳ මඬලක් පාන්නා සේ ‘මහා නාරද කාශ්‍යප ජාතකය’ ගෙනහැර දක්වා, අවසානයේ චතුරාර්ය සත්‍යය ප්‍රකාශ කළ සේක.</p>

<p>මහා නාරද කාශ්‍යප ජාතකය වනාහි පන්සිය පණස් ජාතක ධර්මයන් අතරෙන් පළමු කොට වදාළ ජාතකය යැයි කියනු ලැබේ. මේ ජාතක ධර්ම දේශනාවේ කෙළවර බිම්බිසාර රජතුමා එකොළොස් නහුතයක් (110,000 ක්) බ්‍රාහ්මණ ගෘහපති ඇමතියන් හා සමඟ සෝවාන් ඵලයෙහි පිහිටියාහුය. නහුතයක් (10,000 ක්) පමණ බමුණු ගැහැවියෝ තිසරණ සහිත සීලයෙහි පිහිටියාහ. (මෙහි නහුත ශබ්දය බුද්ධ දේශනාවෙහි දස දහසට වැටෙන හෙයින්, එක්ලක්ෂ විසි දහසක් පමණ මනුෂ්‍යයෝ මේ ධර්ම දේශනාවෙන් සංසාර සාගරයෙන් ගොඩනැඟුණාහු යැයි දත යුතුයි). ඉක්බිති රජතුමා බුදුන් වැඳ පසුදින දානයට ආරාධනා කර, පැදකුණු කොට නුවරට ගියේය.</p>

<p>දෙවෙනි දා උදෑසන ඇතුළු නුවර හා පිටත නුවර බුදුන් දුටු සහ නොදුටු දහඅට කෝටියක් පමණ මනුෂ්‍යයෝ බුදුන් දකිනු පිණිස රජගහ නුවරින් නික්ම, අලුයම් වේලෙහි පටන් බුදුන් වැඩ සිටි උයනට යන තුන් ගව්වක් පමණ මාර්ගයෙහි හිඩැසක් නැතිව සිට ගත්හ. උයනෙහි ද ඉඩක් නැති විය. එදා බුදුන් ප්‍රමුඛ සංඝයාට පිණ්ඩපාතයේ වැඩීමට ඉඩක් නැති හෙයින්, බුදුන්ගේ පුණ්‍යානුභාවයෙන් සක් දෙවි රජුගේ පාණ්ඩුකම්බල ශෛලාසනය උණු විය. එකෙණෙහි ශක්‍ර දේවේන්ද්‍ර තෙම, ‘කිමෙක් දෝ හෝ’ යි පරීක්ෂා කරනුයේ, තමන් උපේක්ෂා වුවහොත් එදා බුදුන් බත් නොමැතිව (සුන් බත්) සිටින්නේ යැයි දැන ගත්තේය.</p>

<p>වහාම තරුණ වූ සේවකයෙකුගේ (අභියුක්ත) වෙස් මවාගෙන, ‘සෝළුලියක්’ (රෙදි කැබැල්ලක් හෝ පොල්ලක්) අතින් ගෙන, තුණුරුවන් ගුණ අරභයා ස්තුති වචන කියමින් බුදුන් ඉදිරියෙහි සිටගෙන, තමාගේ ශක්‍රානුභාවයෙන් තුන් ගව්වක් පමණ තැන හාත්පසින් පිරී සිටි ඒ සා මහත් පිරිස දෙබෑ කොට, පිරිස පලවා හරිමින් (මාර්ගය පාදමින්) නික්මුණේය. එකල මනුෂ්‍යයෝ මේ තරුණ පුරුෂයාගේ වික්‍රමාන්විත රූප ශ්‍රී දැක, “මෙවැනි තරුණ පුරුෂයකු මෙතෙක් දවස් මේ නුවර නොදුටු විරූ වෙමු. තොපි කොයි සිට ආ කෙනෙක් දැ?” යි විමසූහ. එකල ශක්‍රයා, “යෝ ධීරෝ සබ්බධී දන්තෝ...” යනාදියෙන්, “මම තුන් ලොව මුදුන් පත් බුදුන්ගේ එක්තරා සේවකයෙක්මි” යි කීහ. එකල බුදුරජාණන් වහන්සේ ශක්‍රයා විසින් ඉඩ සාදා දුන් ඒ මාර්ගයට පැමිණ, දහසක් පමණ රහතුන් පිරිවරා රජගහ නුවරට ඇතුළු වූ සේක.</p>

<div class="subhead">වේළුවනාරාම පූජාව</div>

<p>රජතුමා බුදුන් ප්‍රමුඛ මහා සඟ පිරිසට මහ දන් දී, “ස්වාමීනි, මෙතැන් පටන් ජීවිතාන්තය දක්වා තුණුරුවන් විනා (තුණුරුවන් හැර වෙනත් සරණක) වාසය කළ නොහැක. සිතූ යම් විටෙක දැක වැඳගන්නා කැමැත්තෙමි. යෂ්ටිවන උද්‍යානය ඉතා දුරය. මගේ වේළුවනය ඉතා ළඟය. යාම් ඊම් පහසුය (ගමනාගමන සම්පන්නය). බුදුන්ට සුදුසු සෙනසුනක් හෙයින් පිළිගත මැනවැ,” යි රන් කෙණ්ඩියෙන් බුදුන්ගේ ශ්‍රී හස්තයට පැන් වත් කොට ඒ වේළුවනාරාමය පිළිගැන්වූ සේක.</p>

<div class="image-placeholder" data-prompt="Masterpiece, Ancient South Asian painting style, No Frame, No Cracks, No Fading, high quality, sharp focus. The donation of Veluvanaramaya. King Bimbisara, dressed in rich royal attire and jewelry, stands reverently pouring water from a golden pitcher (kendiya) onto the right hand of the Buddha to symbolize the offering. The Buddha, golden-skinned with orange robes, stands calmly accepting the offering. Behind the Buddha are Arahants in saffron robes. The setting is a lush bamboo grove (Veluvanaramaya) with royal pavilions in the background.">
<img src="../jathaka-images/6_img_3.jpeg" class="story-image" alt="Story Illustration">
    <span class="img-label">බිම්බිසාර රජතුමා විසින් වේළුවනාරාමය බුදුරජාණන් වහන්සේට පූජා කිරීම</span>
</div>

<p>එකෙණෙහි ‘බුදු සසුන මුල් බැස ගත්තේය’ යැයි මිහිකත ගුගුරා පැන නැංගේය. දඹදිව් තලයෙහි පොළොව ගුගුරුවා පිළිගත්තා වූ විහාරයක් මේ හැර නැත්මය. මෙම ශ්‍රී ලංකාද්වීපයෙහි මහමෙව්නා උයන හැර පොළොව ගුගුරුවා පිළිගත් අනික් විහාරයක් නැත්මය. බුදුන් වේළුවනාරාමය පිළිගෙන රජුට අනුමෝදනා කොට, හුනස්නෙන් පැන නැගී භික්ෂු සංඝයා පිරිවරා වේළුවනාරාමයට වැඩි සේක.</p>

<p>එසමයෙහි වනාහි නිවන් සොයමින් හැසිරෙන්නා වූ ශාරීපුත්‍ර සහ මෞද්ගල්‍යායන යන පරිබ්‍රාජකයන් දෙදෙනා අතුරෙන්, ශාරීපුත්‍ර නම් පරිබ්‍රාජක තෙම රජගහ නුවර පිණ්ඩපාතය පිණිස හැසිරෙමින් සිටි අස්සජි නම් තෙරුන් වහන්සේ දැක, උන්වහන්සේගේ ඉරියව් පැවැත්මෙහි පැහැදී උන්වහන්සේ වෙත ගොස්, උන්වහන්සේගෙන් “යේ ධම්මා හේතුප්පභවා...” යනාදී ගාථාවෙන් බණ අසා සෝවාන් ඵලයෙහි පිහිටියේය. පසුව තමාගේ යහළු මෞද්ගල්‍යායන පරිබ්‍රාජකයා හට ද එම ගාථාවෙන් බණ කී කල්හි ඔහු ද සෝවාන් ඵලයෙහි පිහිටියේය.</p>

<p>එකල්හි එම දෙදෙනා තමන්ගේ ගුරුවරයා වූ සංජය පරිබ්‍රාජකයා අත්හැර තමන්ගේ පිරිසත් සමඟ බුදුන් සමීපයට ගොස් මහණ වූවාහුය. මුගලන් මහ තෙරුන් වහන්සේ මහණ වී සත් දවසකින් මගධ රට කල්ලවාල නම් ගමේදී බුදුන් විසින් දුන්නා වූ ධාතු කර්මස්ථානය අසා රහත් වූ සේක. සැරියුත් මහ තෙරුන් වහන්සේ ද, මහණ වී පසළොස් දවසකින් ශාරීපුත්‍රයන්ගේ බෑනනුවන් වූ දීඝනඛ නම් පරිබ්‍රාජකයන්ට රජගහ නුවර සූකරඛත (හූරු කළ) නම් ලෙනෙහි දී බුදුන් විසින් දේශනා කළ ‘වේදනා පරිග්‍රහ’ නම් සූත්‍ර දේශනාව අසා රහත් වූ සේක.</p>

<p>එම දා සවස ශ්‍රාවක ගණයා රැස් කොට එම දෙදෙනා වහන්සේට අග්‍ර ශ්‍රාවක තනතුරු දී, දෙසිය පණසක් මහ රහතුන් හා සමඟ වැඩ හිඳ, නවම් මස මැදි පොහෝ දවස්හි සියලු බුදුවරයන්ගේ චාරිත්‍ර ධර්මයක් වූ, “සබ්බ පාපස්ස අකරණං...” (සියලු පව් නොකිරීම) යනාදී ගාථා රත්නයෙන් (ඕවාද ප්‍රාතිමෝක්ෂ) ධර්ම දේශනා කළ සේක.</p>

<p>මෙසේ ත්‍රිභුවන චූඩා මාණික්‍යය වූ බුදුරජාණන් වහන්සේ රජගහ නුවර වේළුවනාරාමයෙහි වැඩ වාසය කර වදාරන කල්හි, සුද්ධෝදන රජතුමා, “මාගේ පුතණුවන් වූ සිද්ධාර්ථ කුමාරයෝ සාවුරුද්දක් දුෂ්කර ක්‍රියා කොට ලොව්තුරු බුදු වී, පවත්වන ලද ධර්ම චක්‍ර ඇතිව රජගහ නුවර නිසා වේළුවනාරාමයෙහි වාසය කරති,” යැයි අසා එක්තරා අමාත්‍යයෙක් කැඳවා; “පින්වත, තොපි දහසක් ඇමතියන් පිරිවරා රජගහ නුවර වේළුවනාරාමයට ගොස් බුදුන් දැක වැඳ මාගේ වචනයෙන් මෙසේ කියව: ‘ස්වාමීන් වහන්ස, නුඹ වහන්සේගේ පියා වූ සුද්ධෝදන රජ තෙම නුඹ වහන්සේ දකිනු කැමතිය,’ යැයි කියා මාගේ පුත්‍රයාණන් වහන්සේ වැඩමවා ගෙන එව,” යැයි කීවේය.</p>

        

        <!-- Story 7 -->
        <h2>කිඹුල්වත්පුර නුවරට වැඩම කිරීම</h2>

<p>ඒ ඇමති තෙමේ, “එසේය දේවයන් වහන්ස” යයි පවසා රජතුමාගේ වචනය මුදුනින් පිළිගෙන, ඇමතිවරුන් දහසක් පිරිවරා ගෙන හැට යොදුන් මහා මාර්ගය ගෙවා රජගහ නුවරට ගොස් වේළුවනාරාමයෙහි මහා පිරිසක් පිරිවරා වැඩහිඳ ධර්ම දේශනා කරන බුදුරදුන් දැක, “රජතුමාගේ පණිවිඩය පසෙක තබා මා බණ අසා ගත යුතුය” යයි සිතුවේය. හෙතෙම පිරිස කෙළවර සිට බණ අසා පිරිවර සහිතව රහත් වී, එහි භික්ෂු භාවයෙන් පැවිදිව ආර්ය ජන්මයෙහි උපන් හෙයින්, රජතුමා විසින් කියා එවන ලද පණිවිඩය සැල නොකළේය.</p>

<p>රජතුමාට පණිවිඩයක් හෝ කියා එන කෙනෙකු නැති හෙයින්, රජතුමා නැවතත් අන් ඇමතියෙකු කැඳවා පුරුෂයන් දහසක් සමඟ මංගල වේෂය ගන්වා පෙර සේම උගන්වා යැව්වේය. ඒ ඇමතිවරයා ද බණ අසා රහත් වී පිරිවර සහිතව එහි භික්ෂු භාවයෙන් පැවිදි විය. මෙසේ ගිය ගිය අය නැවත නොඑන හෙයින්, නව වාරයක් නව මහා ඇමතිවරුන් නව දහසක් පිරිස් දී පෙර සේම යැව්වේය. මෙසේ ගිය ගිය ඇමතිවරු පිරිවර සහිතව රහත් වී එහි භික්ෂු භාවයෙන් පැවිදිව, පණිවිඩය පසෙක තබා සසුන් වැද සුව විඳිති.</p>

<p>නැවත රජතුමා බුදුරදුන් හා එකදා උපන් කාළුදායි නම් අග්‍රාමාත්‍යවරයා කැඳවා, “පුත කාළුදායිනි, තොප හා එක කෙළි මඬුල්ලෙහි වැඩුණා වූ, තොප හා ඉතා යහළු වූ මාගේ පුතණුවන් වන සිද්ධාර්ථ කුමාරයන් වෙත, තෙපි දහසක් දෙනා හා සමඟ මංගල වේෂයෙන් ගොස් මාගේ ඇස් දෙකට (බුදුරදුන්ව) දැකගන්නට සලස්වන්නෙහිද?” යයි විචාළේය.</p>

<p>කාළුදායි කියනුයේ, “මහරජාණෙනි, මම ගියෙමි නම් ඔබගේ පුතණුවන් ඔබේ ඇස් ඉදිරියට ගෙනෙන්නෙමි. එහෙත් එක් කොන්දේසියක් ඇත; බුදුරදුන් දුටු විටම බුදුන් කෙරෙහි පැවිදි වෙමි. පැවිදි වන්නට අවසර ලද්දෙම් නම් දැන්ම යමි” යයි කීවේය. රජතුමා කියනුයේ, “පුත, තෙපි මහණ වුවත්, නොවුණත්, මාගේ පුතණුවන් මගේ ඇස් දෙකට දැක ගැනීමට සැලැස්වුවහොත්, මා නොකළ උපකාරයක් නැත” යයි කීහ.</p>

<p>ඉක්බිති කාළුදායි නම් ඇමතිවරයා රජතුමා වැඳ සමුගෙන, ඇමතිවරුන් දහසක් දෙනා සමඟ මංගල වේෂයෙන් ගොස් පිරිස කෙළවර සිට බණ අසා රහත් වී එහි භික්ෂු භාවයෙන් පැවිදි වූහ. ඒ උදායි ස්ථවිරයන් වහන්සේ එතැනට පැමිණ පැවිදිව සත් අට දවසක් ඉක්ම ගිය කල්හි මැදින් මස මැද පොහොය එළඹියේය. ඒ දිනවල උන්වහන්සේ, “දැන් හේමන්ත කාලය පැමිණියේය. එහෙයින් දසබලධාරී වූ බුදුරදුන්ගේ ඥාති සංග්‍රහයට මෙය සුදුසු කල් වන්නේය” යයි දැන, භාග්‍යවතුන් වහන්සේ වෙත පැමිණ පසඟ පිහිටුවා වැඳ ශාස්තෘන් වහන්සේට ඉදිරිපිට දොහොත් මුදුන් දී හිඳ ගමන වර්ණනා කරන සේක:</p>

<div class="gatha">
<p>“අඞ්ගාරිනො දානි දුමා භදන්තෙ,</p>
<p>ඵලෙසිනො ඡදනං විප්පහාය;</p>
<p>තෙ අච්චිමන්තොව පභාසයන්ති,</p>
<p>සමයො මහාවීර අඞ්ගීරසානං …පෙ….”</p>
</div>

<p>මේ ආදී ගාථා හැටකින් මාර්ග වර්ණනා කළ කල්හි, බුදුරජාණන් වහන්සේ, “කිමෙක්ද උදායිය, කවර කාරණයක් නිසා ගමන වර්ණනා කරන්නෙහිද?” යයි විචාරා වදාළ කල්හි, උදායි ස්ථවිරයන් වහන්සේ දන්වන සේක්, “ස්වාමිදරු වූ බුදුරජාණන් වහන්ස, දැන් ශුද්ධෝදන රජතුමා ඔබ වහන්සේව දැකීමට කැමතිව මා ඇතුළු වූ දසදහසක් ඇමතිවරුන් දස වාරයක් දූත මෙහෙවර පිණිස එවා, තවමත් ඔබව දැකගත නොහැකිව දුකින් පෙළෙමින් සිටිති. එහෙයින් ශුද්ධෝදන රජතුමා ප්‍රධාන කොට ඇති සියලු බන්ධු සමාගමයට අනුග්‍රහ කොට කිඹුල්වත්පුර නුවරට වැඩම කිරීමට මෙය මනා කාලයයි” කියා ආරාධනා කළ සේක.</p>

<p>එවේලෙහි ස්වාමිදරුවෝ, “යහපත උදායිය, මම බන්ධු සංග්‍රහයට යමි. එබැවින් ගමිකවත් පුරවා පිටත්වන ලෙස භික්ෂු සංඝයාට තෝම කියා රැස් කරව” යයි වදාළ කල්හි, උන්වහන්සේ බුදුන් වදාළ බස් මුදුනින් පිළිගෙන, එකෙණෙහි ඒ පුවත භික්ෂු සංඝයාට දන්වා, අංග මගධ දෙරටින් මහණව රහත් වූ දස දහසක් දෙනා වහන්සේ සහ කිඹුල්වත් නුවරින් රජ මෙහෙවර නිසා අවුත් මහණව රහත් වූ දස දහසක් දෙනා වහන්සේ යයි, මෙසේ විසි දහසක් පමණ මහරහතන් වහන්සේලා පිරිවරා රජගහ නුවරින් නික්ම රජගහ නුවර පටන් කිඹුල්වත දක්වා සැට යොදුන් මාර්ගය දින සැටකින් යමි යි සිතා, දිනකට යොදුන බැගින් මහත් ආශ්චර්ය වූ අපරිමිත බුද්ධ විලාසයෙන් වඩින්ට පටන් ගත් සේක.</p>

<div class="image-placeholder" data-prompt="Masterpiece, Ancient South Asian painting style, No Frame, No Cracks, No Fading, high quality, sharp focus. The Buddha with golden skin and serene face, wearing red robes, walking calmly on a dusty road. He is surrounded by a massive procession of thousands of monks in similar robes, stretching into the horizon. The landscape is lush and green, signifying the spring season. Soft sunlight filters through the trees, illuminating the peaceful procession.">
<img src="../jathaka-images/7_img_1.jpeg" class="story-image" alt="Story Illustration" >
<span class="img-label">බුදුරජාණන් වහන්සේ විසි දහසක් මහරහතුන් පිරිවරා කිඹුල්වත්පුරයට වැඩමවීම.</span>
</div>

<div class="subhead">ශුද්ධෝදන රජුගේ සතුට සහ දානය</div>

<p>එය දැක කාළුදායි මහතෙරුන් වහන්සේ, බුදුන් නික්මුණු බව රජතුමාට දන්වමියි සිතා ආකාශයෙන් වැඩ රජගෙයි පෙනී සිටි සේක. එකල්හි ශුද්ධෝදන රජතුමා ඒ මහතෙරුන් වහන්සේ දැක පස්වණක් ප්‍රීතියෙන් පිනා ගොස්, පෙරමගට දිව ගොස් තෙරුන් වහන්සේ අතින් පාත්‍රය ගෙන, මහත් අනර්ඝ ආසනයක වඩා හිඳුවා, ආ ගිය තොරතුරු ගැන පිළිසඳර කතා කොට, තමන්ට පිළියෙළ කළ රාජ භෝජනයෙන් පාත්‍රය පුරා තෙරුන් වහන්සේට පිළිගැන්වූ සේක.</p>

<p>ඉක්බිත්තෙන් තෙරුන් වහන්සේ ආසනයෙන් නැගිට වඩින ආකාරයක් දැක්වූ කල්හි රජතෙම, “ස්වාමීනි, වැඩහිඳ දන් වළඳා වදාළ මැනවැ” යයි ආරාධනා කළේය. තෙරුන් වහන්සේ, “මහරජ, බුදුන් සමීපයට ගොස් වළඳන්නෙමි” යි කීවේය. “ස්වාමීනි, දැන් වනාහි මාගේ පුතණුවෝ කොතැන්හි වැඩ වාසය කරන්නාහුදැ?” යි ඇසූ කල්හි තෙරුන් වහන්සේ වදාරණ සේක්, “මහරජ, බුදුහු තොප දක්නා පිණිස විසි දහසක් භික්ෂූන් පිරිවරා වඩින සේකැ” යි දැන්වූ කල්හි ශුද්ධෝදන රජ තෙම ඉතා සතුටුව මෙසේ කීවේය.</p>

<p>“ස්වාමීනි, මේ ආහාරය නුඹ වහන්සේ වළඳා වදාළ මැනවැ” යි කියා ආරාධනා කොට වළඳවා, වැළඳූ ඉක්බිති ඒ පාත්‍රය සෝදා සුවඳ කුඩුවලින් උලා පිරිසිදු කොට, පෙර ගිහිව වසන කල අනුභව කොට පුරුදු අග්‍ර වූ රාජ භෝජනයෙන් පාත්‍රය පුරා, “මාගේ පුතණුවන් මා කෙරෙහි ප්‍රේම ඇත හොත් අනික් දානයක් නො වළඳා මාගෙන්ම යැවූ බත් වළඳන්නට වදාළ මැනවැ” යි කියාත් ආරාධනා කොට, “මේ නුවරට වඩිනා තාක් කල් අතරමගට මගෙන් පිණ්ඩපාත දානය නුඹ වහන්සේම ගෙන යන සේක්වා” යි කියා පාත්‍රය තෙරුන් වහන්සේ අතම තැබූහ.</p>

<p>එකල්හි තෙරුන් වහන්සේ, “මෙතන පටන් ආකාශයෙන් මා යන නියාවත්, පාත්‍රය බුදුන්ට පිළිගන්වන නියාවත්, බුදුන් ඒ බත් වළඳන නියාවත් රජුට පෙනේවා” යි අධිෂ්ඨාන කොට, හුනස්නෙන් පැන නැගී හැමදෙනා බල බලා සිටියදී පාත්‍රය නීල භෘංගරාජයකු (නිල් මැස්සෙකු) සේ පෙරටුව යවා, අහසින්ම වැඩම කොට පාත්‍රය ගෙන බුදුන්ගේ ශ්‍රී හස්තයෙහි තැබූ සේක. බුදුරජාණන් වහන්සේ ද ඒ බත් ම වළඳා වදාළ සේක. මෙම ක්‍රමයෙන් තෙරුන් වහන්සේ ද, දිනපතා බත් පාත්‍රයක් බැගින් එසේම ගෙන ගොස් පිළිගන්වන සේක. බුදුහු ඒ බත් වළඳා වදාරණ සේක්මය.</p>

<div class="image-placeholder" data-prompt="Masterpiece, Ancient South Asian painting style, No Frame, No Cracks, No Fading, high quality, sharp focus. Interior of a grand royal palace with ornate pillars. King Suddhodana, an elderly royal figure with grey hair and rich garments, looks up in amazement. In the air above, Monk Kaludayi is floating, holding an alms bowl. The bowl is glowing slightly. The King's courtiers are watching in awe. The atmosphere is magical and reverent.">
<img src="../jathaka-images/7_img_2.jpeg" class="story-image" alt="Story Illustration" >
<span class="img-label">කාළුදායි තෙරුන් වහන්සේ අහසින් පාත්‍රය ගෙන වැඩමවීම.</span>
</div>

<p>වළඳා අවසානයෙහි එම තෙරුන් වහන්සේ දිනපතා රජගෙට ගොස්, “අද බුදුරජතෙම මෙතෙක් තැන් ඉක්මවා වැඩි සේකැ” යි යනාදීන් අනෙක ප්‍රකාර වූ බුදුගුණ ප්‍රතිසංයුක්ත ධාර්මික කතාවන් කිය කියා ශුද්ධෝදන රජ ප්‍රමුඛ වූ සියලු රජ කුලය බුදුන් කෙරෙහි පැහැදවූ සේක. ඒ කාරණයෙන් බුදුරජාණන් වහන්සේ, “එතදග්ගං භික්ඛවෙ මම සාවකානං භික්ඛුනං කුලප්පසාදකානං යදිදං කාළුදායි” යනුවෙන් එතදග්‍ර පාළිය වදාරා, මේ ශාසනයෙහි කුලයන් පහදවන්නා වූ භික්ෂූන් අතුරෙන් කාළුදායි තෙරුන් වහන්සේ අග්‍රස්ථානයේ තබා තනතුරු දුන් සේක.</p>

<div class="subhead">ශාක්‍යයන්ගේ මානය සහ යමක මහා ප්‍රාතිහාර්යය</div>

<p>මෙසේ හැට දවසක් වැඩ වෙසක් මස මැදි පොහෝදා බුදුරජාණන් වහන්සේ කිඹුල්වත්පුරයට පැමිණි සේක. එකල්හි එක්ලක්ෂ හැට දහසක් පමණ වූ ශාක්‍ය රජ දරුවෝ, “අපගේ නෑ උතුමාණන් දක්නට ලදුම්හ” යි සතුටින් රැස්ව, විසි දහසක් රහතුන් වහන්සේ හා අප භාග්‍යවතුන් වහන්සේට විසීමට විවේක ස්ථානයක්ම විය යුතු බැවින්, “කවර නම් තැනක් සුදුසු දෝ හෝ” යි පරීක්ෂා කරන්නාහු, “නිග්‍රෝධ නම් ශාක්‍ය රජ්ජුරුවන්ගේ උයන ඉතා රම්‍යය. එහි විහාරයක් කළමනාය” යි මන්ත්‍රණය කොට, ඒ හැම ශාක්‍ය රජදරුවෝ අභිමානය බලවත් හෙයින් මෙසේ වූ කතිකාවක් කළාහුය.</p>

<p>“සිද්ධාර්ථ කුමාරයෝ තමන්ට බුදු බව ලැබුණත් අපට අපගේ බාල මලණුවන්ය, බෑණනුවන්ය, මුණුබුරාණෝය. එහෙයින් හැමදෙනාම වඳින්ට නොහැකි වම්හ. සෙසු ලෝකයෙහි මහලු රජ දරුවෝ ද දැන් උන් වඳිත්මය. මිනිසුන් තබා දෙවියෝ දක්වාත් උන් වඳිත්මය. එසේ ඇති කල අපි නොවැඳ සිටිය හොත් ලොව මහත් අයසකුදු උපදනේය. අහෝ! මෙයට අපි කුමක් කරමෝදැයි” කතිකා කරන්නාහුය. ඔවුන් අතුරෙන් සමහර කෙනෙක් කියන්නාහු, “අපි මෙයට උපායක් දනිමු. අපගේ සියලුම ළදරු කුමාරයන් ඉදිරියෙහි සිටුවා, ඔවුන් හැම වඳින කල්හි අපි ද වඳින්නවුන් මෙන් ඔවුන්ගේ පිටුපස ලැස්ව ම හිඳ ගනිමු. එවිට මේ අපගේ අඩුපාඩුව කිසිවෙක් නොදක්නේ ය” යි කීහ.</p>

<p>ඒ අසා හැම ශාක්‍ය රජ දරුවෝම එකඟව, “මේ උපාය අනෙකෙකුට නොහඟවා රැක්ක යුතුය” යි සම්මත කොට ගෙන, බුදුන් වඩිනා මග යොදුනක් පමණ තැන් අලංකාර කරවා, වැඩීමට පෙර ගමන් කරන්නාහු, සියලු අලංකාරයෙන් ශෝභමාන වූ සොළොස් හැවිරිදි සිටු කුමාරයන් හා සිටු කුමාරිකාවන් ද, එසේම සොළොස් හැවිරිදි ශාක්‍ය කුමරුවන් හා ශාක්‍ය කුමාරිකාවන් ද, පන්සියය පන්සියය බැගින් සුවඳ මල් ධජ පතාක දී නානාවිධ පූජා භාණ්ඩ ගත් අත් ඇතිව පෙළින් පෙළ යන සේ සලස්වා, තුමූ හැමදෙන නිග්‍රෝධ ශාක්‍යයන්ගේ උයන්හි සියලු ප්‍රාසාද, කූටාගාර, මණ්ඩප ශාලා, රාත්‍රි ස්ථාන, දිවා ස්ථානාදීන් මනාව අලංකාර කොට, විහාරය කරවා, සිවුදෑ ගඳ සම්මිශ්‍ර නීලවර්ණ ගොමයෙන් උළා, ගඳපස්මල් විසුරුවා, සුදු වියන් බඳවා, සුවඳ මල් දම් ආදියෙන් අලංකෘත කොට, ඒ උයන ද ශක්‍රයාගේ නන්දනෝද්‍යානය සේ සරහා නිමි කල්හි, ඒ හැම රජදරුවෝ තමන්ගේ පිරිවර සමග බුදුන් වඩනා පෙරමගට ගොස් සම්බුදුරජාණන් වහන්සේ වැඩම කරවා ගෙන නිග්‍රෝධාරාමයට පැමිණ, සරහා පිළියෙළ කරන ලද ඒ විහාරය පිළිගැන්වූවාහුය.</p>

<p>ලෝකස්වාමී වූ බුදුරජාණන් වහන්සේ එහි විසි දහසක් රහතන් වහන්සේ පිරිවරා බුද්ධාසන මස්තකයෙහි වැඩ උන් සේක. බුදුගුණ නොදත් අභිමානයෙන් ඒ හැම ශාක්‍ය රජදරුවෝ ළදරු කුමරුවන් ළඟට කැඳවා, “දරුවෙනි, තෙපි අපට පෙරටුව සිට සිද්ධාර්ථ කුමාරයන් වැඩමවා, අපි තොප හැමට පසුවලා නොහඟවා වඳිමු. මේ වග කාටත් නොදන්වන්න” යි උගන්වාලූහ. එබස් අසා බුදුන්ට බාල වූ රජ කුමරුවෝ පෙරටුව සිට බුදුන් වැඳ, මහලු නෑයන්ට අවකාශ නොදීම දහස් ගණනෙක් ඉදිරිපිට සිට ගත්හ.</p>

<p>ඉක්බිති ශුද්ධෝදන රජතුමා ප්‍රමුඛ මහලු නෑයෝ තමන් වහන්සේ නොවැඳ හුන් හෙයින්, පස් පැහැයෙන් බැබළෙන නෙත්‍ර උන්මීලනය කොට (ඇස් හැර) ඥාති ගණයා දෙස බලා ඔවුන්ගේ අදහස් දැන, “මොවුන් මෝහයෙන් වැඩිමහලු හෙයිනුත් බුදු බල නොදත් හෙයිනුත් මා නොවඳින්නාහුය. පූර්ව බුදුවරයෝ නෑයන්ගෙන් කෙසේ වැඳුම් ලද්දාහු දැ?” යි බලනුවෝ, “ලොව අද්භූත වූ බුදු බල ප්‍රකාශ කොට යමක ප්‍රාතිහාර්යය දක්වා මුළු ලොව විස්මයට පත් කොට නෑයන්ගෙන් වැඳුම් ලද්දාහුය” යි දැන, “ඒ මාගේ වංශ චාරිත්‍රය කිරීමෙන් නෑයන්ගෙන් වැඳුම් ලබමි” යි සිතා වදාරා, අභිඥාපාදක චතුර්ථධ්‍යානයට සමවැද දස දහසක් සක්වළ පූර්ව චක්‍රවාලයෙහි පටන් පශ්චිම චක්‍රවාලය දක්වා අතිශයින් ශෝභමාන වූ රුවන් සක්මනක් මවා, අහස් කුසට පැන නැගී ඝන රන් මෙරක් සේ සවණක් රැසින් දිලිහි දිලිහී, ඒ රුවන් සක්මනට නැගී, තමන් වහන්සේට අභිමානයෙන් නොවැඳ හුන් නෑයන්ගේ හිස් මුදුනෙහි පය පස් වගුරුවන්නා සේ එහි සක්මන් කරන්ට පටන් ගෙන, ශරීරයෙහි ඒ ඒ තැනින් ගිනිකඳ දිය කඳ හරින්ට පටන් ගත් සේක. මෙහි විස්තර වනාහි මහා පූජාවලියෙන් ද, ශ්‍රී සද්ධර්මාවවාද සංග්‍රහයෙන් ද බලා දැනගත යුත්තේයි.</p>

<div class="image-placeholder" data-prompt="Masterpiece, Ancient South Asian painting style, No Frame, No Cracks, No Fading, high quality, sharp focus. The Buddha with golden skin and red robes standing in the sky on a magnificent, glowing jeweled walkway that stretches across the heavens. Fire radiates from his upper body while water streams from his lower body simultaneously (Yamaka Pratiharya). Below, a large crowd of royal Shakya clansmen in ancient Indian attire look up in absolute shock and awe, some bowing down. The background shows the city of Kapilavastu and the Nigrodharama garden.">
<img src="../jathaka-images/7_img_3.jpeg" class="story-image" alt="Story Illustration" >
<span class="img-label">බුදුරජාණන් වහන්සේ අහසෙහි රුවන් සක්මනක යමක මහා ප්‍රාතිහාර්යය දැක්වීම.</span>
</div>

<p>මෙසේ මාගේ ස්වාමි දරුවෝ, “තමන් නො වඳිති” යි මාන්නයෙන් හුන් ඥාති ගණයා මධ්‍යයෙහි ආකාශයට පැන නැගී ඒ රුවන් සක්මනේදී මහත් වූ යමක ප්‍රාතිහාර්යය දක්වා, දම්සෙනෙවි සැරියුත් මහ තෙරුන් වහන්සේගේ ආරාධනාවෙන් බුද්ධ වංශය, අනාගත වංශය යන දේශනා කොට නිමවා, නෑයන්ගේ මානය බිඳ ආකාශයෙන් බසින පුන්සඳක් සේ බැස පළමුව වැඩ උන් බුද්ධාසන මස්තකයෙහි වැඩ උන් සේක.</p>

<div class="subhead">ශුද්ධෝදන රජුගේ තෙවන වැඳීම සහ පොකුරු වැස්ස</div>

<p>ඒ ආශ්චර්යය දුටු ශුද්ධෝදන රජතුමා පුතණුවන් වහන්සේගේ ශ්‍රී පාද මූලයට ගොස් සැලකළ සේක. “මම නුඹ වහන්සේ උපන් දා කාල දේවල නම් සෘෂිවරයාගේ නළල් මැද නුඹගේ තෙල සිරිපතුල් දෙක පෙනී ගිය දා ප්‍රාතිහාර්යය දැක සතුටුව, එම දා මේ පතුල් දෙක නළල් මැද තබා වැන්දෙමි. ඒ මාගේ පළමුවෙනි වැඳීමය. තවද නුඹ පස් මසක් වයසැති කල වප්මගුල් කරන දා දඹ ගස මුලදී කළා වූ ප්‍රාතිහාර්යය දැක සතුටුව එම දාත් මේ ශ්‍රී පතුල් දෙක වැන්දෙමි. ඒ මාගේ දෙවෙනි වැඳීමය. අද මා වැනි සතෙකු තබා දිව්‍ය බ්‍රහ්මයනුත් නුදුටු නොඇසූ විරූ ප්‍රාතිහාර්යය දැක සතුටුව, බුදුන්ගේ ශ්‍රී පාදෙක හිස් මුදුනේ තබාගෙන මේ තුන්වැනි වරටත් වඳිමි” යයි කිය කියා ඒ ශුද්ධෝදන රජතුමා සිටගත නොහී මුලින් සිඳ හෙලූ රන් රූපයක් සේ බුදුන්ගේ පාමුල වැඳ පෙරළී ගියහ.</p>

<p>රජතුමා වැඳි කල එක්ලක්ෂ හැට දහසක් ශාක්‍ය රජ දරුවෝ වැඳ පෙරළී ගියහ. එක රජෙකුත් බුදුන් නොවැඳ සිටීමට සමර්ථ නොවූයේය. එකෙණෙහි ශක්‍ර දේවේන්ද්‍රයෝ පොකුරු වැස්සක් වස්වා පූජා කළහ. ඒ පොකුරු වැස්සෙහි තඹවන් දිය පොළොවෙහි දිවෙයි. එයින් තෙමෙනු කැමැත්තෝ තෙමෙති. නොතෙමෙනු කැමැත්තෝ නො තෙමෙති. ඒ ආශ්චර්යය දැක විසි දහසක් භික්ෂූහු, “බුදුන්ගේ බන්ධු සමාගමයෙහි වට පොකුරු වැස්සක මහිමයක් බලව” යි ස්තුති පූජා කළ සේක.</p>

<p>සාමිදරුවෝ ඒ අත්ථොත්පත්තියෙහි, “මහණෙනි, දැන් මතු නොවෙයි, පෙරත් මාගේ බන්ධු සමාගමයෙහි පොකුරු වැසි වැටුණේ ම වේදැ” යි වදාරා දහසක් ගාථාවෙන් ප්‍රතිමණ්ඩිත වූ මහා වෙස්සන්තර ජාතකය ගෙනහැර දක්වා ධර්ම දේශනා කොට වදාළ සේක. එවේලෙහි බොහෝ ප්‍රාණීහු සෝවාන් ආදී මාර්ග ඵලයට පැමිණියාහ. ඉක්බිත්තෙන් ශාක්‍ය රජ දරුවෝ බුදුන් වැඳ ප්‍රදක්ෂිණා කොට බුදුන්ට ස්තූති කොට ගියාහුය. ඔවුන් අතුරෙන් එක රජෙක් වේවා, රාජාමාත්‍යයෙක් වේවා, බුදුන් හෙට දවසට දානයට පවරා ගිය කෙනෙක් නැත්තාහුය.</p>

<div class="subhead">බුදුරදුන් පිඬු සිඟා වැඩීම සහ යශෝධරාවගේ විලාපය</div>

<p>සාමිදරුවෝ එදා රෑ නිග්‍රෝධාරාමයෙහි දවස් යවා අරුණෝද්ගමන වේලෙහි මහා කරුණා සමාපත්තියෙන් නැගිට, සුරක්ත වූ දෙපට සිවුරු හැඳ, මතුපිට පටි දා බැඳ, නිග්‍රෝධ ඵල සමාන වර්ණ වූ (ඉදුණු නුග ගෙඩි පැහැති) සුගත් මහ පාත්‍ර සිවුරු පොරවා, පාත්‍රය අතින් ගෙන විසිදහසක් මහ රහතුන් පිරිවරා අනන්ත අපරිමාණ ප්‍රාතිහාර්යය දක්වමින් ගෙපිළිවෙළින් පිඬු සිඟන්නට පටන් ගත් සේක. එකල්හි ආරාධනා කිරීමය, පාත්‍රය ගැනීමය යනාදී ව්‍යවහාර දන්නන් නැති හෙයින් හැම මනුෂ්‍යයෝම බුදුන් දැක විස්මයට පත්ව බල බලාම සිටිති. බත් සැන්දක් ගෙන එන ලෙසක්වත් නොදනිති.</p>

<p>ඒ වේලෙහි දෙමහල්, තුන්මහල්, පස්මහල්, සත් මහල් මහා ප්‍රාසාදවල බිසෝවරුන් හා කුලස්ත්‍රී සමූහයෝ සී මැදුරු කවුළුවලින් බලන්නට පටන් ගත්තාහ. එකෙණෙහි රාහුල කුමාරයාණන් වහන්සේට මව වූ යශෝධරා දේවිය “බුදුහු දොරින් දොර පිඬු සිඟිති” යයි අසා, “සිද්ධාර්ථ කුමාරයෝ පෙර මෙම නුවර රථයකට පැන නැගී, සූ සැටක් ආභරණ පැලඳ, රුවන් රැසින් දිළිසෙන අනර්ඝ වූ ඔටුන්නක් හිස පැලඳ, ලක්ෂයක් අගනා මුතුහරක් උරමඬල පුරා ගෙන, ලක්ෂ ගණන් ඇමැති නළු පිරිස් පිරිවරාගෙන, ශක්‍ර දේවේන්ද්‍ර ලීලාවෙන් රාජ්‍ය ශ්‍රී විඳ ඇවිද්දාහුය. ඒ මාගේ ස්වාමිදරුවාණෝ කෙස් වැටි දැලි රැවුලු කපා, ශරීරය වසා රත් සිවුරක් පෙරවා, මැටි පාත්‍රයක් අතින් ගෙන, මෙම නුවරම මෙම ජාතියෙහි දොර දොර සිඟමින් සිටියෝලු. උන් මහණ වන්නට ගිය දාම මා නොමැරී ජීවත් වූ හෙයින් මෙබඳු ලාමක වූ, කනට අමිහිරි වූ, සිතට අමනොඥ වූ, හදවත හුණු කරන්නා වූ තෙපුලක් ඇසීමි. කිමෙක් දෝ හෝ, ඒ සිද්ධාර්ථ කුමාරයන් දුටු යම් කෙනෙක් උන්ගේ මහත් වූ ආනුභාවම කියති. උන්ගේ සිඟමනුත් ඉතාම රිසියේ යයි කියති. ඒ වෙස උන්ට ඔබීදෝ නොහොබීදෝ, අද මා බැලුව මැනවැ” යි සිතා සත්බුමු පායෙහි සිංහ පඤ්ජරයෙහි දොර හැර කර දිගු කොට බැලුවාය.</p>

<p>ඈ බුදුන්ගේ දෙතිස් මහා පුරුෂ ලක්ෂණයෙන් හා අසූ අනුව්‍යංජනයෙන් යුක්ත වූ, සියලඟින් දිවෙන බුදුරැස් කඳින් දිලිහි දිලිහී විසිදහසක් රහතුන් පිරිවරා සිඟා වඩනා වූ බුදුරජාණන් වහන්සේ දැක, දොහොත් මුදුනේ තබාගෙන තුන් වරක් සාධුකාර දී ප්‍රීතියෙන් පිනා මත්ව, “අහෝ! සිද්ධාර්ථ කුමාරයෙනි, එදා මැදියම් රෑ මා වැනි පක්‍ෂපාත ස්ත්‍රියකටත් නොකියා, රාහුලයන් වැනි එක්වන් ප්‍රතනු කෙනෙකුන් දැක උන් අතගා සිඹ සනහා නොගෙන, සොරාම එකලාව පලා ගියේ මෙසේ වූ ආශ්චර්යවත් ගමනකට ද? පෙර නුඹගේ ඓශ්චර්ය රාජ්‍යයට වඩා දැන් නුඹගේ සිඟන රාජ්‍යයම මට ඉතා රිසිය” යි කීය:</p>

<div class="image-placeholder" data-prompt="Masterpiece, Ancient South Asian painting style, No Frame, No Cracks, No Fading, high quality, sharp focus. Perspective from a high palace window (Simha Panjara) looking down at the street. Queen Yashodhara, a beautiful woman in royal attire, leans out looking down with admiration and devotion. Below in the street, the Buddha with glowing golden skin and red robes is walking with a clay bowl, leading a line of monks. The contrast between the opulent palace and the humble monk procession is striking.">
<img src="../jathaka-images/7_img_4.jpeg" class="story-image" alt="Story Illustration" >
<span class="img-label">යශෝධරා දේවිය සිංහ පඤ්ජරයෙන් බුදුරදුන් දෙස බලා සිටීම.</span>
</div>

<div class="gatha">
<p>“සිනිද්ධනීලමුදුකුඤ්චිතකෙසො,</p>
<p>සූරියනිම්මලතලාභිනලාටො;</p>
<p>යුත්තතුඞ්ගමුදුකායතනාසො,</p>
<p>රංසිජාලවිතතො නරසීහො.”</p>
</div>

<p>යනාදීන් නරසීහ ගාථා අටකින් බුදුන්ගේ රූප වර්ණනා කොට ශුද්ධෝදන රජතුමා වෙත පැමිණ වැඳ, “සාමීනි, සත් අවුරුද්දකින් මේ නුවරට ආ නුඹ පුතණුවන් සිද්ධාර්ථ කුමාරයන්ට එක දවසකුත් නොසිඟා බත් දීලිය නොහැකි නේද? දැන් ඔහු දොරින් දොර පිඬු සිඟමින් සිටියෝය. නුඹ සේ වූ දරුවන්ට දැඩි කෙනෙක් නැත. නුඹ ගෙයි හිඳ කුමක් කරන්නෙහි දැ” යි යනාදීන් මාමණ්ඩිය රජුට දොස් දෙඩූහ.</p>

<p>එබස් ඇසූ රජතුමා කඳුළු පිරුණු ඇස් ඇතිව, ඉතා මහත් වූ ලජ්ජා ඇතිව බුදුන් කරා දිවගොස් වැඳ, “ස්වාමීන් වහන්ස, මට මේසා මහත් පරිභවයක් කුමක් නිසා කොට වදාළ සේක්ද? අද මුළු දඹදිව සියලු සෙනග ආවේ වී නමුදු, පැන් නොවකා සුවඳ හැල් සහලේ කිරිබත් දෙත් නමුදු පොහොසත්මි. මෙතෙක් රහතන් හා නුඹ වහන්සේට බත් දීලිය නොහැකි ය යි සිතූ සේක් දැ” යි කීහ. එවේලෙහි සාමිදරුවෝ වදාරණ සේක්, “මහරජ, මේ මාගේ වංශයෙහි සිරිතක්මය” යි වදාළ සේක.</p>

<p>එබසට රජතුමා කියන සේක්, “පුතණුවන් වහන්ස, නුඹ වහන්සේගේ වංශය නම් මහා සම්මතාදී ශුද්ධ සූර්ය වංශය නම් වන්නේය. ඒ වංශයෙහි තුන් ලක්ෂ සූතිස් දහස් පන්සිය එකානූවක් මා ඇතුළු වූ රජුන් අතුරෙන් නුඹ සේ සිඟා කෑ එක රජෙක් නැත. එහෙයින් වංශ චාරිත්‍ර යෙකැයි මාගේ වංශයට කුමක් නිසා පරිභව කරන්නේදැ” යි කීහ.</p>

<p>එකෙණෙහි සාමිදරුවෝ, “මහරජ ඔබගේ මේ මහාසම්මත වංශයයි. මාගේ දීපංකරාදී බුද්ධ වංශයෙහි හැම බුදුහුම කුලගම ගෙපිළිවෙළින් සිඟුවාහුමය” යි තමන් වහන්සේගේ සද්ධර්ම නමැති නිධානයෙන් “උත්තිට්ඨෙ නප්පමජෙය්‍ය” යනාදී ගාථාව වදාළ සේක. ඒ ගාථාවෙහි කෙළවර රජතුමා සකෘදාගාමීව, බුදුන් අතින් පාත්‍රය ගෙන විසි දහසක් රහතන් හා බුදුන් රජගෙට වඩා ගෙන ගොස් මධුර වූ ආහාරයෙන් දන් වැළඳවූහ.</p>

<div class="subhead">යශෝධරාවගේ ගුණ වර්ණනාව සහ චන්දකින්නර ජාතකය</div>

<p>වළඳා අවසානයෙහි යශෝධරාව හැර සෙසු නාටක ස්ත්‍රීන් දිව අවුත් බුදුන් වැඳ එකත්පස්ව සිටි කල්හි, ශුද්ධෝදන රජතුමා ලේලියට, “පුතණ්ඩ, තෙපිත් බුදුන් දැක වැඳ ශෝක සංසිඳුවා ගනු මැනව” යි කියා යවූහ. එකල්හි යශෝධරා දේවි සිතනුයේ, “සිද්ධාර්ථ කුමාරයෝ ඉතා දැඩිය, මට නොකියා තපසට ගියහ. උන් මා කෙරෙහි සැබෑ ගුණයක් ඇති සේක් නම් ඔහු මාගේ ගෙට එති. ආ කල වඳින්නෙමි වේදැ” යි කියා නොගියහ. ශුද්ධෝදන රජතුමා එපවත් බුදුන්ට සැලකළ කල්හි බුදුහු බුද්ධාසනයෙන් නැගිට, “මහරජාණෙනි, මම යශෝධරා දේවියගේ ගෙට යමි. ඔබ පාත්‍රය ගන්න” යි රජතුමා අතට පාත්‍රය දී, රජතුමා පළමු කොටලා තමන් වහන්සේ සැරියුත් මුගලන් දෙනම හා සමග පස්සෙහි වඩනා සේක්, “මහණෙනි, රාගාදී කෙලෙස් මුහුදු පීනා ගොඩ දැක සිටියෙමි. යශෝධරාව එසේ නොවේ යැයි ඈ සිත් සේ වැඳ ශෝක නිවාගන්නා තුරු කිසිවෙක් නොවළක්වන්න” යි වදාරා දේවියගේ ශ්‍රී යහන් ගබඩාවට වැඩ පනවන ලද බුද්ධාසනයෙහි වැඩ උන් සේක.</p>

<p>යශෝධරා දේවී “මුන්වහන්සේ ලොවුතුරා බුදුහු වේදැ” යි සිහි එළවාගත නොහී, බුදුන්ගේ ශ්‍රී පාදය අල්වාගෙන හඬ හඬා ශෝක සංසිඳුවා, ලජ්ජා ඇතිව “මා කළේ කුමක් දෝ හෝ” යි භය ඇතිව එකත්පස්හි හුන් සේක.</p>

<div class="image-placeholder" data-prompt="Masterpiece, Ancient South Asian painting style, No Frame, No Cracks, No Fading, high quality, sharp focus. Interior of a royal chamber. The Buddha with golden skin and red robes sits calmly on a decorated seat. Queen Yashodhara, dressed in simple yellow robes (as mentioned in text), is kneeling at his feet, holding his ankles and weeping with her head on his feet. King Suddhodana stands nearby holding the alms bowl, looking on with compassion. Two other monks (Sariputta and Moggallana) stand in the background.">
<img src="../jathaka-images/7_img_5.jpeg" class="story-image" alt="Story Illustration" >
<span class="img-label">යශෝධරා දේවිය බුදුරදුන්ගේ පාමුල වැඳ වැටීම.</span>
</div>

<p>ඉක්බිත්තෙන් ශුද්ධෝදන රජතුමා කියන සේක්, “මාගේ ලේලියෝ මහත් වූ ගුණ ඇත්තීය. ඉතා සුශික්ෂිතයහ. නුඹ වහන්සේ ස්වහස්තයෙන් හිසකෙස් වැටිය කපා දැමූ බව අසා, ඇය ද අඳුන් රැසක් වැනි වූ තමන්ගේ හිසකේ වැටිය තමා සිය අතින්ම කපා දැමුවාය. මෙසේම නුඹ වහන්සේගේ ස්වභාව වූ එකිනෙක අසා, කසී සළු නොහැඳ කහ පැහැති රෙදිම හැන්දාය. මේ සත් අවුරුද්ද ඇතුළත රෑ කන බතක රස නොදන්නීය. රන් බඳුන් හැර මැටි බඳුන් වල ම ආහාර අනුභව කළාය. උසසුන් මහ අසුන්වල නොසැතපුණාය. මල් සුවඳ නොපැලැන්දීය. නුඹ වහන්සේ මහණ වූ බව අසා බොහෝ රජදරුවන් විසින්, ‘යශෝධරාව අපි රකිමු’ යි කියා බොහෝ පඬුරු එවූ කල, කැමති වීම තබා තමාගෙන් වචනයක් පමණකුත් නොදී නුඹ වහන්සේට පක්‍ෂපාතවම විසූය. මේ ආදී නොයෙක් ගුණයෙන් යුත් මාගේ ලේලියෝය” යයි කීහ.</p>

<p>එවේලෙහි සාමිදරුවෝ වදාරණ සේක්, “ඈ රහ වන ජාතියෙහි තොප වැනි මාමණ්ඩිය රජෙකු විසින් කරන ලද ආරක්ෂා ඇතිව මට පක්‍ෂපාතීව විසීම ආශ්චර්යය නොවෙයි. පෙර මා සඳකිඳුරුව උපන් කල මා කෙරෙහි ප්‍රේමයෙන් මාගේ ජීවිත දානය කළේත් මේ යශෝධරා දේවීමය” යි කියා චන්දකින්නර ජාතකයෙන් බණ වදාළ සේක. එවේලෙහි යශෝධරා දේවියගේ ශෝකය ද සංසිඳුනේය. ඉක්බිත්තෙන් සාමිදරුවෝ බුද්ධාසනයෙන් නැගී නිග්‍රෝධාරාමයට වැඩි සේක.</p>

<div class="subhead">නන්ද කුමරු පැවිදි කරවීම</div>

<p>දෙවන දා උදෑසන තමන් වහන්සේගේ කුඩා මව වූ මහා ප්‍රජාපතී දේවියගේ පුත් නන්ද කුමාරයන්ගේ සිරිබඳන මගුල (රාජාභිෂේකය), ගෙවදින මගුල, ජනපද කල්‍යාණි නම් රාජ කුමාරිකාව සරණ ගෙනෙන මගුල (විවාහය) යන තුන් මගුලම එකදා පැමිණි හෙයින්, නන්ද කුමාරයන්ගේ මගුල් මාලිගාවට වැඩ පනවන ලද බුද්ධාසන මස්තකයෙහි වැඩ හිඳ බණ වදාරා, නන්ද කුමාරයන් මහණ කරවනු කැමතිව ඔහු අතට පාත්‍රය දී හුනස්නෙන් නැගී ඔහු සමඟ විහාරයට යනු කැමැතිව නික්මුණු සේක.</p>

<p>එකල ජනපද කල්‍යාණි නන්ද කුමාරයන් යන්නා දැක, තමා වසන පායෙහි මතු මහල් තලයෙහි සී මැදුරු කවුළුවෙහි දොර හැර, පුන්සඳ මඬලක් වැනි වූ මුඛ මණ්ඩලය සී මැදුරු කවුළුවෙන් පිටතට දමා කුමාරයාගේ මුහුණ බලා, “හිමියාණෙනි, ඔබ නොරඳා වහා එන්න” යි කීවාය. ඒ වචන අසා කුමාරයාගේ ලය කම්පිතව බුදුන් කෙරෙහි ආදරයෙන් “පාත්‍රය ගත මැනවැ” යි කිය නොහී, නොකැමතිව වෙහෙරටම ගියහ. ඉක්බිත්තෙන් නන්ද කුමාරයන් ළඟට කැඳවා, “නන්දය, සත් දවසින් ලැබෙන චක්‍රවර්ති රාජ්‍යය හැර මා වැනියන් මහණ වූ කල, තා වැනියන්ට ගිහි ගෙයින් කවර ප්‍රයෝජනයක්ද? දැන්ම මහණ වන්න” යි වදාළ සේක. නන්ද කුමාරයෝ මුවෙන් නොබැන ජනපද කල්‍යාණිය සිත සිතා සිටියේය. බුදුහු, “නන්දයා මුවෙන් නොබැණ සිටි හෙයින් ඉවසූයේය” යි සිතා, සැරියුත් මුගලන් දෙදෙනා වහන්සේ ලවා ඔහු නොකැමතිව සිටියදීම හිසකෙස් බහවා මහණ කරවූ සේක. මෙසේ බුදුරජාණන් වහන්සේ කිඹුල්වත්පුරයට වැඩි තුන්වෙනි දා නන්ද කුමාරයන් මහණ කරවා, සත්වෙනි දා විසිදහසක් රහතන් පිරිවරා සවණක් රැසින් දිලිහි දිලිහී පිය රජුගේ ගෙට වළඳන්ට වැඩි සේක.</p>

<div class="image-placeholder" data-prompt="Masterpiece, Ancient South Asian painting style, No Frame, No Cracks, No Fading, high quality, sharp focus. Street scene in an ancient city. Prince Nanda, dressed in magnificent wedding attire and jewelry, looks over his shoulder at Princess Janapada Kalyani with a conflicted expression. He is holding a clay alms bowl. Ahead of him walks the Buddha in red robes. In the background, up in a palace window, the beautiful Princess Janapada Kalyani leans out, reaching her hand towards Nanda, her face full of longing. Prince Nanda is behind Buddha">
<img src="../jathaka-images/7_img_6.jpeg" class="story-image" alt="Story Illustration">
<span class="img-label">නන්ද කුමරු ජනපද කල්‍යාණිය දෙස ආපසු හැරී බලමින් බුදුරදුන් පසුපස යෑම.</span>
</div>  

<div class="subhead">රාහුල කුමරු පැවිදි කරවීම</div>

<p>එකල යශෝධරා දේවී රාහුල කුමාරයන් ළඟට කැඳවා, “පුත රාහුලයෙනි, තොපගේ පියාණන් වහන්සේගේ සතර මහා නිධානයක් ඇත. උන්වහන්සේ මහණ වූ තැන් පටන් ඒ සතර මහ නිධානය කොතැනක බවත් දන්නෝ නැත. තවද ඔබගේ චක්‍රවර්ති රාජ්‍යය හා සත්රුවනකුත් ඇත. පියා සතු සම්පත් දරුවන්ට හිමි වේදැ” යි කියලා, “තෝ පියාණන් කරා ගොස් සතර මහ නිධානය හා චක්‍රවර්ති රාජ්‍යය ඉල්ලා ගන්න” යි කීහ.</p>

<p>එකල රාහුල කුමාරයෝ මුතුන් රජ්ජුරුවන් අඳුනන නුමුත් පියාණන් කවුරුද බවත් නොදන්නා හෙයින්, “අම්ම, පියාණෝ කවුරුදැ” යි ඇසූහ. යශෝධරා දේවි පුතණුවන් වඩාගෙන, සී මැදුරු කවුළුවෙහි දොර හැර, රාජ වීථියෙහි රන් කඳක් සේ සවණක් රැසින් දිලිහි දිලිහී වඩනා බුදුන් පුතණුවන්ට අත දිගු කර පෙන්වා, “සක්‍ය කුමාරවරො සුඛුමාලො” යනාදීන් නරසීහ ගාථා උගන්වා, සත්බුමු පායෙහි සිට මහලට බැස පුතණුවන් යවා, නැවත තුමූ උඩුමහලට නැගී සිංහ පඤ්ජරයෙන් බල බලා නොපෙනී සිටියහ.</p>

<p>එකල රාහුල කුමාරයෝ “බුදුන් පියාණෝය” යි අසා සතුටුව බුදුන් කරා ගොස්, බුදුන්ගේ සිවුරු කොණ අල්වාගෙන මුහුණ බලා, “මහණ, මම නුඹගේ දරුවෙක්ලු. නුඹ මාගේ පියෙක්ලු. නුඹ මා උපන් දවස් මා දුරදී දැක මා කරා නොවැද සොරාම ගියේලු. එසේ නුඹ දැඩි වුවත් තොපගේ සතර මහ නිධානය හා චක්‍රවර්ති රාජ්‍යය මට දුන මැනව” යි බොළඳ තෙපුල් කීහ. එකල බුදුහු රාහුල කුමාරයන්ගේ ඇඟිල්ල ශ්‍රී හස්තයෙන් අල්වාගෙන, “වරෙව දරුව, දායාද දෙන්නමෝ වේදැ” යි රජගෙට වැඩ දන් වළදා බුද්ධාසනයෙන් පැන නැගී නික්මුණු සේක.</p>

<div class="image-placeholder" data-prompt="Masterpiece, Ancient South Asian painting style, No Frame, No Cracks, No Fading, high quality, sharp focus. A heartwarming scene of a young Prince Rahula (about 7 years old), wearing royal jewelry and silks, walking closely behind the towering figure of the Buddha. The little prince is holding the corner of the Buddha's red robe with a trusting expression. The Buddha looks serene and walks forward. The background shows the interior or courtyard of the palace.">
<img src="../jathaka-images/7_img_7.jpeg" class="story-image" alt="Story Illustration">
<span class="img-label">රාහුල කුමරු දායාද ඉල්ලා බුදුරදුන් පසුපස යෑම.</span>
</div>

<p>රාහුල කුමාරයෝ බුදුන්ගේ සිවුරු කොණ ගැවී ගැවී දායාද ලෝභයෙන් නික්මුනාහ. බුදුන් “රාහුලය, තෝ සිටුව” යි කියාත් නොවදාරණ සේක. රාහුල කුමාරයන් නවතාලන කිසි කෙනෙක් නැත්තාහුමය. එකල යශෝධරා දේවි බුදුන් හා කැටිව යන පුතණුවන් සිංහ පඤ්ජරයෙන් බලා දැක, “කිමෙක්දෝ හෝ, නන්ද කුමරුවා සේම මාගේ පුතණුවන් ගෙන ගොස් මහණ කරවා ගන්නා උපායක්දෝ හෝ, දායාද තබා මාගේ පුතණුවන් ලද්දොත් මැනවැ” යි සිත සිතා හඬමින් සිටියාහුය.</p>

<p>බුදුහු රාහුල කුමාරයන් වෙහෙරට ගෙන ගොස් සැරියුත් මහ තෙරුන් වහන්සේ කැඳවා, “ශාරිපුත්‍රය, මේ රාහුලයා මා අතින් දායාදය ඉල්ලයි. මොහුට නොනස්නා දායාද සම්පතක් දෙනු කැමැත්තෙමි. දෙන ධනයක් මගෙන්ම දීලනු කැමැත්තෙමි. මා බෝ මැඩදී ලද්දා වූ සප්තවිධ වූ ආර්ය ධනය මොහුට දුන මැනව. එසේ හෙයින් දැන්ම මොහු මහණ කරවාලව” යි වදාළ සේක. එවේලෙහි රාහුල කුමාරයෝ උත්තරයක් නොකියාම, “මාගේ පියාණන් වහන්සේ අද මට දායාදයක් දෙන සේක් වනැ” යි සිත සිතා සතුටු සතුටුවම සිටි සේක. දම් සෙනෙවි සැරියුත් මහ තෙරුන් වහන්සේ රාහුල කුමාරයන්ගේ හිස කෙස් බහවා මහණ කළ සේක.</p>

<div class="subhead">ශුද්ධෝදන රජුගේ ඉල්ලීම සහ ධර්මපාල ජාතකය</div>

<p>“ශුද්ධෝදන රජතුමා, මුණුබුරාණන් මහණ කළහ” යි අසා මහත් වූ ශෝක ඇතිව බුදුන් කරා දිව ගොස්, “සර්වඥයන් වහන්ස, නුඹ වහන්සේ සොරාම ගොස් මට නොකියා මහණ වූ සේක. මාගේ කුඩා පුතණුවන් වන නන්ද කුමාරයනුත් උදුරාගෙන මහණ කොට ගත් සේක. මාම වඩාගත් මාගේ මුණුබුරු රාහුල කුමාරයන් මහණ කළ සේ නොයෙදේ” යනාදීන් බුදුන්ට මැසිවිලි කීහ. එකල බුදුහු රජුට බණ වදාරා ශෝක සංසිඳුවා වදාළ කල්හි රජතුමා, “මාගේ පුතණුවන් වහන්ස, අද මට උපන්නා වූ දරු ශෝකය, දරුවන් ඇති සියලු දෙමාපියන්ට නොවනු කැමැත්තෙමි. එසේ හෙයින්, ‘මව්පියන් අනු නොදන්වා මහණ කිරීම නොහැක්කේය’ යි යන ශික්ෂා පදයකින් වරක් මට දුන මැනවැ” යි ආරාධනා කළහ. බුදුරජාණන් වහන්සේ එසේ ශික්ෂා පදයක් පනවා වදාරා රජු සතුටු කොට සමුදී රජගෙට යවා වදාළ සේක.</p>

<p>මෙසේ බුදුරජාණන් වහන්සේ කිඹුල්වත් නුවරට වැඩි සත්වෙනි දා රාහුල කුමාරයන් මහණ කරවා, අටවැනි දා භික්ෂු සංඝයා පිරිවරා රජගෙට වැඩ පනවන ලද බුද්ධාසන මස්තකයෙහි වැඩ උන් සේක. එකල ශුද්ධෝදන රජතුමා, “සාමීනි, නුඹ වහන්සේ දුෂ්කර ක්‍රියා කරන සමයෙහි එක්තරා දේවතා දුවක් රාත්‍රියෙහි අවුදින් මට කියන්නී, ‘රජතුමනි, තොප පුතණුවෝ සිද්ධාර්ථ කුමාරයෝ බත් නැතිව වියලී සක්මන් කෙළවර වැටී මළහ’ යි ඈ කී බස් අසා, මම ‘මාගේ පුතණුවෝ ලොවුතුරා බුදුව මුත් නොමියෙති’ යි කීයෙමි” යි කීහ.</p>

<p>බුදුහු ඒ වචන අසා, “මහරජ, දැන් මා බුදුවන ජාතියෙහි තොප රහත් වන ජාතියෙහි ‘මා මළහ’ යි කී බස් නොපිළිගත්තේ ආශ්චර්යය නොවෙයි. පෙරත් නොපිළිගත්තෝම වේදැ” යි මේ අත්ථොත්පත්ති කොට ගෙන මහා ධර්මපාල ජාතකයෙන් බණ වදාළ සේක. එකල්හි රජතුමා අනාගාමී ඵලයෙහි පිහිටියාහ. ශුද්ධෝදන රජතුමා වනාහි පළමුව බුදුහු සිඟා වැඩී දා වීථියේදී වදාළ ගාථා දෙක අසා සෝවාන් සෙදගැමි (සකෘදාගාමී) වූහ. මේ ධර්මපාල ජාතකය අසා අනාගාමී වූහ. පසුව පිරිනිවන් පාන දා දළ පුඩු සේසතින් යහනේ වැදහෙව අමා මහ නිවන් දුටුවාහුය යි දත යුතු.</p>

        

        <!-- Story 8 -->
        <h2>ජේතවනාරාම පූජාව සහ අනේපිඬු සිටුතුමාගේ සම්ප්‍රාප්තිය</h2>

<p>මෙසේ බුදුරජාණන් වහන්සේ පිය මහරජතුමාව මාර්ග ඵල තුනෙහි පිහිටුවා, මහා සංඝ පිරිස පිරිවරාගෙන කිඹුල්වත් නුවරින් පිටත්ව රජගහ නුවරට වැඩම කොට සීත වනයෙහි වැඩවසන සේක. එකල අනාථ පිණ්ඩික නම් ගෘහපති තෙමේ බඩු ගැල් පන්සියයක් රැගෙන රජගහ නුවර තමන්ගේ මිත්‍ර වූ සිටුතුමාගේ නිවසට පැමිණියේය. එහිදී බුදුරජාණන් වහන්සේ ලොව පහළ වූ බව අසා, ඉතා අළුයම දෙවියන්ගේ ආනුභාවයෙන් විවෘත වූ දොරටුවෙන් බුදුරජාණන් වහන්සේ වෙත පැමිණියේය. එහිදී බුදුන්ගෙන් බණ අසා සෝවාන් ඵලයෙහි පිහිටා, දෙවැනි දින බුදුරජාණන් වහන්සේ ප්‍රධාන මහා සංඝයාට දන් දී, සැවැත් නුවරට වඩිනා ලෙස බුදුරජාණන් වහන්සේගෙන් ප්‍රතිඥාවක් ගෙන, බුදුන් වැඳ අවසර ගෙන තමන්ගේ නුවරට යන්නා වූ මාර්ගයෙහි පන්සාළිස් යොදුනක් දුර ප්‍රමාණයේ පන්සාළිස් ලක්ෂයක් ධන වියදම් කොට විහාර පන්සාළිස් කරවීය.</p>

<p>ඉක්බිති සැවැත් නුවරට ගොස් බුදුරජාණන් වහන්සේගේ වාසය පිණිස මහා විහාරයක් කරවා ගන්නා ආකාරයෙන් නුවර හැම තැනම බිම් සොයා බලමින් ඇවිදින්නාහු, ජේත නම් රාජකුමාරයාගේ උයන ඉතා රම්‍ය යැයි දැක, ඔවුන් වෙත ගොස් කෝටි දහඅටක් රන් කහවනු දී, ඒ උයනෙහි බිම රන් කහවනුවලින් වසා, ඒ මිල දී බිම ගෙන, අනන්ත අපරිමාණ බුදුවරුන්ගේ ශාසනස්ථාන වූ ‘අවිජහිත’ භූමියෙහි බුදුරජාණන් වහන්සේට විසිතුරු වූ ගන්ධ කුටියක් හා සංඝාරාම, රාත්‍රී ස්ථාන, දිවා ස්ථාන ආදී සියලු විහාර කර්මාන්ත ආදිය සඳහා තවත් කෝටි දහඅටක් රන් කහවනු වියදම් කොට විහාරය ඉදි කළහ.</p>

<div class="image-placeholder" data-prompt="Masterpiece, Ancient South Asian painting style, No Frame, No Cracks, No Fading, high quality, sharp focus. Wide shot of a lush park in ancient India. Anathapindika, a wealthy merchant in fine silk robes, is directing servants who are covering the ground with gold coins from ox-carts. Prince Jeta, a royal figure with jewelry, watches in astonishment from the side. In the background, partially built wooden structures of a monastery are visible among the trees. Golden sunlight filters through the leaves.">
<img src="../jathaka-images/8_img_1.jpeg" class="story-image" alt="Story Illustration" >
    <span class="img-label">අනේපිඬු සිටුතුමා ජේතවන උයන රන් කහවනුවලින් වසා මිලදී ගැනීම</span>
</div>

<p>එකල ජේත නම් රාජකුමාරයෝ ද සිටුතුමා කරන්නා වූ උදාරතර ඒ විහාර කර්මාන්තය දැක පැහැදී, “සිටුවරයෙකුගේ සම්පත් රජෙකුට වඩා වැඩි ද?” කියා සිතා, “ඔහු දුන් මිල ඔහුගේ විහාරයටම පරිත්‍යාග කරමි” යි සිතා, ඒ විහාරයෙහි වාසල් දොරටු සතරෙහි එක්සිය විසි රියන් දිග පළල ඇති සත් මහල් ප්‍රාසාද සතරක් කරවා, බිමට ගත් කෝටි දහඅටක් රන් කහවනු එම වාසල් කර්මාන්තයටම පරිත්‍යාග කළහ. මෙසේ සියලු විහාර කර්මාන්තය නිම වූ කල්හි අනේපිඬු මහා සිටාණෝ බුදුරජාණන් වහන්සේට වැඩම කරවන ලෙස ආරාධනා කර යැවූහ.</p>

<p>එකල්හි බුදුරජාණන් වහන්සේ සියලු භික්ෂු සංඝයා පිරිවරා යොදුනෙන් යොදුන සිටුතුමා විසින් කරවූ විහාරයන්හි සැතපී සැතපී, පන්සාළිස් දවසකින් සිටුතුමා විසින් පෙරමගට එවන ලද මහා පෙරහැරින් පූජා විඳ විඳ, අපරිමේය වූ බුද්ධ ශ්‍රීයෙන් යුක්තව දෙව්රම් වෙහෙරට පිවිසි සේක. ඉක්බිත්තෙන් අනේපිඬු මහා සිටාණෝ බුදුරජාණන් වහන්සේ දැක වැඳ, “ස්වාමීනි, මේ විහාරය කෙසේ පූජා කරම්දැයි” විචාළහ. ස්වාමිදරුවෝ, “මහා සිටුවරය, මේ විහාරය මෙතැනට පැමිණි සහ නොපැමිණි සෑම භික්ෂූන් උදෙසා සාංඝික කොට පූජා කරව” යි වදාළ සේක.</p>

<p>එකෙණෙහි අනේපිඬු මහා සිටාණෝ රන් කෙණ්ඩියෙන් පැන් ගෙන,</p>

<div class="gatha">
    <p>“ඉදං ජෙතවන විහාරං ආගතා නාගතස්ස චාතුද්දිසස්ස බුද්ධ පමුඛස්ස සංඝස්ස දම්මි”</p>
</div>

<p>යන මේ වාක්‍යය කියා, “සතර දිගින් වඩිනා බුදු පාමොක් මහ සඟනට දුනිමි” යි කියා බුදුරජාණන් වහන්සේගේ ශ්‍රී හස්තයෙහි පැන් වත් කළහ.</p>

<div class="image-placeholder" data-prompt="Masterpiece, Ancient South Asian painting style, No Frame, No Cracks, No Fading, high quality, sharp focus. Close up shot. Anathapindika, dressed in rich merchant attire, pouring water from a golden pitcher onto the right hand of the Buddha. The Buddha, with golden skin, white robes, and a top knot, stands with a serene expression, accepting the donation. Behind them, the magnificent multi-storied Jetavana monastery structures are visible. Monks in saffron robes stand respectfully in the background. Soft, divine lighting highlights the water being poured.">
<img src="../jathaka-images/8_img_2.jpeg" class="story-image" alt="Story Illustration" >
    <span class="img-label">අනේපිඬු සිටුතුමා විසින් ජේතවනාරාමය බුදුරජාණන් වහන්සේට පූජා කිරීම</span>
</div>

<p>මෙසේ මාගේ ස්වාමිදරු වූ බුදුරජාණන් වහන්සේ දෙව්රම් වෙහෙර පිළිගෙන එහි බුද්ධාසන මස්තකයෙහි වැඩහිඳ, “සීතං උණ්හං පටිහන්ති” යනාදීන් ආවාස දානයෙහි අනුසස් ඒ සුදත්ත නම් ගෘහපතියා ඇතුළු වූ පිරිසට දේශනා කොට, බොහෝ සතුන් සසරින් මුදා වදාළ සේක. විහාර පූජාව කළ දෙවෙනි දින පටන් අනේපිඬු මහා සිටාණෝ දවසින් දවස පූජා කරන්නාහු, කෝටි දහඅටක් ධන දාන පූජාව පිණිස වියදම් කොට නව මසකින් විහාර පූජාව අවසන් කළහ. මෙසේ බිම ගත් මිල ය, විහාර කර්මාන්තය කරවූ මිල ය, දාන පූජාවට කළ මිල යැයි කෝටි පනස් හතරක් ධනය බුදුරජාණන් වහන්සේ උදෙසා එක ජේතවනාරාමයට වියදම් කළහ.</p>

<p>මේ විහාර භූමිය නම් සෙසු සර්වඥයන් වහන්සේලා හැර මහා විපස්සී නම් බුදුරජාණන් වහන්සේට පුනබ්බසුමිත්ත නම් සිටුවරයෙකු විසින් ද, සිඛී නම් බුදුරජාණන් වහන්සේට සිරිවඩ්ඪක නම් සිටුවරයෙකු විසින් ද, වෙස්සභූ නම් බුදුරජාණන් වහන්සේට ස්වස්තික නම් සිටුවරයෙකු විසින් ද, කකුසඳ නම් බුදුරජාණන් වහන්සේට අජිත නම් සිටුවරයෙකු විසින් ද, කෝණාගමන නම් බුදුරජාණන් වහන්සේට උග්ග නම් සිටුවරයෙකු විසින් ද, කාශ්‍යප නම් බුදුරජාණන් වහන්සේට මංගල නම් සිටුවරයෙකු විසින් ද, මෙයට වඩා සිය වර දහස් වර උදාර ලෙස විහාර කර්මාන්ත කොට පූජා කළා වූ, අනන්ත අපරිමාණ වූ සර්වඥවරයන් විසින් අත් නොහැර ආවා වූ පුණ්‍ය ස්ථානයක් වන්නේය. තවද තුන් ලොවට මුදුන් පත් අප භාග්‍යවත් බුදුරජාණන් වහන්සේ බුදු වූ තැන් පටන් පිරිනිවන් පෑම දක්වා යම් යම් ස්ථානයක වාසය කළ සේක් ද, ඒ සියල්ල මතු පහළ වන්නා වූ පන්සිය පණස් ජාතක ධර්මයන්ගෙන් විස්තරව දැනගත යුතුයි. මෙතෙකින් මේ බුද්ධ වංශයෙහි ජාතකාර්ථ කථා නයින් සංක්ෂේපයෙන් ගෙනහැර දක්වන ලද දුරේනිදාන, අවිදුරේනිදාන කථා සහිත වූ ජේතවනාරාම පූජා කථාව දක්වා ප්‍රකාශිත වූ සන්තිකේ නිදාන කථාව නිමි.</p>

<div class="subhead">සන්තිකේ නිදාන ද්විතීය භාගය: විශාඛාවගේ පූර්වාරාම පූජාව</div>

<p>තවද අප භාග්‍යවත් වූ බුදුරජාණන් වහන්සේ ඉතිරි ජීවිතය පසු කළ පරිදි පූජාවලිය, ශ්‍රී සද්ධර්මාවාද සංග්‍රහය ආදී ධර්ම ප්‍රකරණයන්හි විස්තරව ආයේ වී නමුදු, ඒ සියල්ල මෙයට අන්තර්ගත කිරීමෙන් ග්‍රන්ථ බාහුල්‍ය වන බැවින් මෙතැන් සිට ඉතා සංක්ෂේපයෙන් දක්වනු ලැබේ.</p>

<p>මේ කපට ලක්ෂයක් වන කපින් මත්තෙහි ලොව පහළ වූ පියුමතුරා නම් බුදුරජාණන් වහන්සේගේ සමයෙහි එක් උපාසිකාවක් ඒ බුදුන් ප්‍රමුඛ මහ සඟනට මහ දන් පවත්වා, ඒ බුදුන් පාමුලෙහි වැඳ වැටී, “මතු නුඹ වහන්සේ වැනි බුදු කෙනෙකු හට අග්‍ර උපස්ථායිකාව වෙම්වා” යි ප්‍රාර්ථනා කොට, එතැන් පටන් කල්ප ලක්ෂයක් මුළුල්ලෙහි දෙව් මිනිස් සැප අනුභව කොට අවුත්, අප භාග්‍යවතුන් වහන්සේගේ කාලයෙහි භද්දිය නුවර මෙන්ඩක මහා සිටුතුමාගේ පුත් ධනඤ්ජය සිටුතුමා නිසා සුමනා දේවීන් කුස පිළිසිඳ දස එකඩ මස් ඇවෑමෙන් මව් කුසින් බිහි වූ කල “විශාඛාවෝ ය” යි නම් තැබූහ.</p>

<p>ඒ සිටු කුමාරිකාව සත් හැවිරිදි කල එම නුවරට බුදුන් වැඩි පුවත අසා, බුදුන් දකිනු පිණිස පන්සියයක් කුමාරිකාවන් හා පෙර මගට ගොස් බුදුන් දැක වැඳ බණ අසා සහපිරිවරින් සෝවාන් ඵලයෙහි පිහිටා, එයින් මෑත භාගයෙහි සැවැත් නුවර මිගාර සිටුතුමාගේ පුත් පූර්ණ වර්ධන කුමාරයන් හා විවාහ මඟුල් බන්ධනයෙන් බැඳී, තමන් සතු මේඝලතා පලඳනාව විකුණා මුදල් කොට, එයින් කෝටි විසි හතක් ධන සම්පත් වියදම් කොට සැවැත් නුවරට නැගෙනහිර දික් භාගයෙහි දහසක් ගබඩාවලින් යුක්තව රන් තොරන් පලඳවා කරවන ලද ‘පූර්වාරාම’ නම් වූ මහා විහාරය, අසූ මහා ශ්‍රාවකයන් ඇතුළු වූ සතළිස් දහස් පන්සිය අසූ එක් නමක් පමණ බුදු පාමොක් මහ සඟනට, බුදුන් අත පැන් වත්කොට පූජා කළාහුය.</p>

<div class="image-placeholder" data-prompt="Masterpiece, Ancient South Asian painting style, No Frame, No Cracks, No Fading, high quality, sharp focus. Visakha, a noblewoman of exquisite beauty adorned in fine silks but without her heavy jewelry, standing in front of the magnificent Purvarama monastery. The monastery is a multi-storied wooden structure with golden decorations and thousand chambers, located to the east of the city. She is respectfully offering the monastery to the Buddha and a large gathering of monks. The setting is a bright, clear morning.">
<img src="../jathaka-images/8_img_3.jpeg" class="story-image" alt="Story Illustration" >
    <span class="img-label">විශාඛා මහා උපාසිකාව විසින් පූර්වාරාම විහාරය පූජා කිරීම</span>
</div>

<div class="subhead">යමා මහා පෙළහර සහ තව්තිසා භවනයට වැඩම කිරීම</div>

<p>මෙසේ මාගේ ස්වාමිදරු වූ බුදුරජාණන් වහන්සේ ජේතවනාරාමය හා පූර්වාරාමය පිළිගෙන, සියලු දිව්‍ය බ්‍රහ්මාදීන් හා අඟු මගධ දෙරට වාසී වූ ද, කාසී කොසොල් දෙරට වාසී වූ ද මිනිසුන්ට මෙලොව පරලොව වැඩ දක්වා අනුශාසනා කරමින් වැඩවසන සමයෙහි, දඹදිව මිනිසුන් අතුරෙන් නොයෙක් සිය ගණන් පවිටු මිනිසුන් එකතු කොට ගෙන “අපි බුදුවරු ය” යි කිය කියා නොයෙක් විරූප දෘෂ්ටි ගෙන ලාභ සත්කාර පිණිස ලොව මුළා කරමින් ඇවිදිනා වූ පූර්ණ කාශ්‍යප ය, මක්ඛලී ගෝසාල ය, අජිත කේශකම්බල ය, කකුද කාත්‍යායන ය, සංජය බෙල්ලට්ඨි පුත්‍ර ය, නිගණ්ඨ නාථ පුත්‍ර යැයි කියා පන්සියයක් පිරිස් ඇති මිථ්‍යා දෘෂ්ටිකයෝ සදෙනෙක් විසුවාහුය.</p>

<p>ඔවුන් සදෙනා මැඩ පැවැත්වීම පිණිස බුදුරජාණන් වහන්සේ බුදු වූ සත්වෙනි අවුරුද්දෙහි ඇසළ මස මැදි පොහොය ලත් උතුරුසල නැකතින්, අනන්ත අපරිමාණ වූ බුදුරජාණන් වහන්සේලාගේ වංශානුගත චාරිත්‍ර වූ පරිද්දෙන් පූජාවලියෙහි ආ ලෙස ‘යමා මහ පෙළහර’ දක්වා, ඒ ප්‍රාතිහාර්යය දැකීම පිණිස සතිස් යොදුනෙක පැතිර සිටි ශ්‍රමණ බ්‍රාහ්මණාදී මහ පිරිස් බල බලා සිටියදී තුන් පියවරින් තව්තිසා භවනයට වැඩ, ශක්‍රයාගේ පාණ්ඩුකම්බල ශෛලාසනයෙහි වස් එළඹ, එහි රැස්වූ මාතෘ දිව්‍ය පුත්‍රයා ප්‍රමුඛ වූ දස දහසක් සක්වළ සියලු බ්‍රහ්මයන්ට “කුසලා ධම්මා අකුසලා ධම්මා අව්‍යාකතා ධම්මා” යනාදී සප්ත ප්‍රකරණයකින් යුක්ත වූ විජම් පිටකය දිග හැර, මනුෂ්‍ය ගණනයෙන් තුන් මාසයක් මුළුල්ලෙහි අභිධර්ම දේශනාව කොට, මාතෘ දිව්‍ය පුත්‍රයා ප්‍රධාන කොට ඇති අසූ කෙළ දහසක් පමණ දිව්‍ය බ්‍රහ්මයන් නිවන් දැක්වූ සේක.</p>

<div class="image-placeholder" data-prompt="Masterpiece, Ancient South Asian painting style, No Frame, No Cracks, No Fading, high quality, sharp focus. Heavenly setting. The Buddha, with golden skin and radiating light, seated on the red Pandukambala rock throne under the Coral Tree (Parichattaka) in Tavatimsa Heaven. He is preaching the Abhidhamma. Surrounding him are thousands of Devas and Brahmas with glowing auras, listening intently. In the front row, the Matru Divya Putra (Buddha's mother in male deity form) is prominent. The atmosphere is ethereal and divine.">
<img src="../jathaka-images/8_img_4.jpeg" class="story-image" alt="Story Illustration" >
    <span class="img-label">බුදුරජාණන් වහන්සේ තව්තිසා දෙව්ලොව පාණ්ඩුකම්බල ශෛලාසනයෙහි වැඩහිඳ අභිධර්මය දේශනා කිරීම</span>
</div>

<div class="subhead">දේවාවරෝහණය: දෙව්ලොවින් නැවත වැඩම කිරීම</div>

<p>මෙසේ අප බුදුහු ශක්‍රයාගේ පාණ්ඩුකම්බල ශෛලාසනයෙහි වැඩහිඳ සවෙනි වස් කාලයෙහි වස් වසා, මහා පවාරණයට සත් දවසක් ඉතිරිව තිබියදී යට කී යමා මහ පෙළහර දක්නට රැස්ව සිටි මහ පිරිස බලා සිටියදීම, පාණ්ඩුකම්බල ශෛලාසනයෙන් නැගිට මිනිස් ලොවට වඩිනු කැමතිව දෙදෙව්ලොවට අධිපති ශක්‍ර දේවේන්ද්‍රයාට ඒ බව වදාළ කල්හි, ශක්‍ර දේවේන්ද්‍ර තෙමේ සිතනුයේ, “දැන් මාගේ පුරයෙන් මනුෂ්‍ය ලෝකයට වඩිනා සර්වඥයන් වහන්සේගේ ගමන දිව්‍යානුභාවයෙන් මහත් පූජා පෙළහරින් වැඩුව මනාමය. එහෙයින් සත්ත්වයන් සිත් සේ දෙව්ලොව බඹලොව නිවන්පුර වැදීමට උතුම් සද්ධර්මානුශාසනා නැමැති සෝපානය (ඉණිමග) සැදූ මාගේ බුදුරජාණන් වහන්සේට මම ද මේ දෙව්ලොව සිට වඩනා පරිද්දෙන් දිව්‍ය සෝපානයක් සාදමි” යි සිතා මහමෙර මුදුනේ පටන් සංකස්ස පුර දොරටුව දක්වා විසිතුරු මාණික්‍යමය වූ සෝපානයක් හා එහි දෙපස ස්වර්ණමය වූ සෝපාන දෙකක් මැවූයේය.</p>

<p>එවේලෙහි මාගේ ස්වාමිදරු වූ අප භාග්‍යවත් බුදුරජාණන් වහන්සේ බණ අස අසා සිටි සියලු දිව්‍ය බ්‍රහ්ම සේනාවට පින් දී, ඉන්ද්‍රචාපයක් (දේදුන්නක්) සේ සියලු මනුෂ්‍යයන්ට දෘශ්‍යමාන වූ සෝපාන තුන අතරෙන් දෙපසෙහි වූ සෝපාන දෙක දිව්‍ය බ්‍රහ්මයන්ට හැර, මධ්‍යයෙහි වූ මාණික්‍යමය සෝපානයෙන් දස දහසක් සක්වළ සියලු දිව්‍ය බ්‍රහ්මයන් විසින් කරන ලද පූජාවන් විඳ, සංකස්ස පුර දොරටුව අසල සැම බුදුවරුන් විසින් අත් නොහරින ලද ස්ථාන වූ ගල්තලා මස්තකයට බැස, එහි සතිස් යොදුනෙක රැස්ව සිටියා වූ මනුෂ්‍ය පිරිස හා දිව්‍ය බ්‍රහ්ම පිරිසට බණ වදාරා, බුදුන් ඇසූ ප්‍රශ්නයක් විසඳූ ශාරිපුත්‍ර ස්ථවිරයන් වහන්සේ සියලු ඥානවතුන් කෙරෙහි අග තැන්පත් කොට වදාළ සේක.</p>

<div class="image-placeholder" data-prompt="Masterpiece, Ancient South Asian painting style, No Frame, No Cracks, No Fading, high quality, sharp focus. The Descent from Heaven (Devavarohana). A magnificent triple staircase descends from the sky to the earth. The central staircase is made of gems, the left of gold, and the right of silver. The Buddha, radiant and majestic, walks down the central gem staircase. Indra (Sakra) carries the bowl and robe on one side, and Brahma holds a parasol on the other. Devas play music and scatter flowers. Below, a massive crowd of humans waits with joined hands to welcome him at the gates of Sankassa city.">
<img src="../jathaka-images/8_img_5.jpeg" class="story-image" alt="Story Illustration" >
    <span class="img-label">සංකස්ස පුරයට දෙව්ලොව සිට මිණි මුවා ඉණිමගින් වැඩම කිරීම</span>
</div>

<div class="subhead">බුදුරජාණන් වහන්සේගේ පන්සාළිස් වසරක සේවාව</div>

<p>මෙසේ සත්ත්වයා කෙරෙහි අනුකම්පා ඇති බුදුරජාණන් වහන්සේ ඉතා ඉක්මන් වූ චාරිකා වශයෙන් දෙව්ලොව ද බඹ ලොව ද හැසිරෙමින් මහා කාශ්‍යප, අංගුලිමාල, ආලවක, මහා කප්පින, ධනිය ස්ථවිර ආදීන් නිසා ඇසිල්ලකින් තුන් ගවු, එකසිය විසි ගවු, සාරසිය ගවු, දෙදාස් අටසියයක් ගවු වඩමින් ඒ උත්තමයන් නිවන් දැක්වූවා පමණක් නොව, බුදුව වැඩ උන් පන්සාළිස් අවුරුද්දෙන් පළමු වන අවුරුද්ද බරණැස් නුවර ඉසිපතනාරාමයෙහි ද, දෙවන තුන්වන සතරවන අවුරුදු පිළිවෙළින්ම රජගහ නුවර වේළුවනාරාමයෙහි ද, පස්වන අවුරුද්ද විශාලා මහනුවර කූටාගාර ශාලාවෙහි ද, සවන අවුරුද්ද කොසඹෑ නුවර ඝෝෂිතාරාමයෙහි ද, සත්වන අවුරුද්ද පාණ්ඩුකම්බල ශෛලාසනයෙහි ද, අටවන අවුරුද්ද සුංසුමාරගිරි නම් නගරයෙහි ද, නවවන අවුරුද්ද කොසඹෑ නුවර ඝෝෂිතාරාමයෙහි ද, දසවන අවුරුද්ද පාරිලෙය්‍ය නම් වනයෙහි සල් රුක මුල ද, එකොළොස් වන අවුරුද්ද වේරංජා නුවර නලේරු නම් කොසඹ ගස මුල ශාලාවෙක ද, තෙළෙස්වන අවුරුද්ද චාලිය නම් පර්වතයෙහි ද, තුදුස්වන අවුරුද්ද දෙව්රම් වෙහෙර ද, පසළොස්වන අවුරුද්ද නිග්‍රෝධාරාමයෙහි ද, සොළොස්වන අවුරුද්ද අලව් නුවර ද, සතළොස් වන අවුරුද්ද වේළුවනාරාමයෙහි ද, පිට පිට දහනව අවුරුද්දක් නැවත දෙව්රම් වෙහෙර ද, එසේම පිළිවෙළින් සාවුරුද්දක් පූර්වාරාමයෙහි ද වස් වසා වදාළ සේක.</p>

<p>ඉතිරි තුන් අවුරුද්දෙහි නිශ්චිත වාසස්ථානයක් නොමැතිව ඒ ඒ තැන්වල වැඩ උන් පන්සාළිස් අවුරුද්ද ඇතුළත දවස එකෙක, දෙකෙක, දසයෙක, සියයෙක, දහසෙක, ලක්ෂයෙක, කෝටියක යන ආදී වශයෙන් නොයෙක් දේශනාවෙන් සසරින් ගොඩනැගූ සත්ත්වයන් හැර, සුමන මාලාකාර ආදී සූවිසි සමාගමයෙහි සූවිසි තැනක වැඩහිඳ සූවිසි වාරයක වදාළා වූ සූවිසි ධර්ම දේශනාවකින් සූවිසි අසංඛ්‍යයක් සත්ත්වයන් සකෘදාගාමී කොට, සූවිසි අසංඛ්‍යයක් සත්ත්වයන් අනාගාමී කොට, සූවිසි අසංඛ්‍යයක් සත්ත්වයන් රහත් කොට අමා මහ නිවන් දක්වා වදාළ සේක.</p>

<div class="subhead">පරිනිර්වාණය කරා ගමන</div>

<p>මෙසේ ලෝ වැඩ කළා වූ ශාස්තෘ වූ බුදුරජාණන් වහන්සේගේ පිරිනිවන් පෑමට දස මාසයක් කල් ඉතිරිව තිබියදී, යට කියන ලද නිශ්චිත වාසයක් නොමැතිව වැඩ සිටි අන්තිම තුන් අවුරුද්ද අතුරෙන් කෙළවර පන්සාළිස් වන වස විශාලා මහනුවර සමීපයෙහි වූ බෙලුවගම වස් වසා වැඩ වාසය කරන ලදී. එහි දී උපන් රෝගාබාධය සමාපත්ති බලයෙන් නවත්වා වස් අවසානයෙහි භික්ෂු සංඝයා පිරිවරා සැවැත් නුවර ජේතවනාරාමයට වැඩ, එහි දී අග්‍ර ශ්‍රාවක සැරියුත් මුගලන් දෙදෙනා වහන්සේට පිරිනිවන් පෑමට අවසර දී, ඒ දෙදෙනා වහන්සේගේ පරිනිර්වාණය පිළිබඳ වූ ධර්ම දේශනා කොට, එයින් නික්ම භික්ෂු සංඝයා පිරිවරා නැවත විශාලා මහනුවරටම වැඩ, චාපාල චෛත්‍යය නම් විහාරයෙහි දී ආයු සංස්කාරය අත්හැරි ක්ෂණයෙහිම මහා පෘථිවිය කම්පා විය.</p>

<p>එකල්හි ආයුෂ්මත් ආනන්ද ස්ථවිරයන් වහන්සේ බුදුන් සමීපයට පැමිණ එකත්පස්ව හිඳ, “ස්වාමීනි, දැන් මේ භයානක වූ පෘථිවි කම්පාව වීමට කාරණා කවරේද? ඒ මට වදාළ මැනවැ” යි ආරාධනා කළ කල්හි, බුදුරජාණන් වහන්සේ, “ආනන්දය, ධාතු ක්ෂෝභයෙන් ද, පින්වතුන්ගේ සෘද්ධ්‍යානුභාවයෙන් ද, මහ බෝසතාණන්ගේ මව් කුස ඉපදීමෙහි ද, එයින් නික්මීමෙහි ද, බුදුවීමෙහි ද, මංගල ධර්ම දේශනාවෙහි ද, සර්වඥවරයන්ගේ ආයු සංස්කාරය හැරීමෙහි ද, සර්වඥවරයන්ගේ පිරිනිවන් පෑමෙහි දැ” යි යන මේ අට කාරණයෙන් පෘථිවිය කම්පා වන්නේ යැයි වදාළ සේක. එපමණින් ආනන්ද ස්ථවිරයන් වහන්සේ, “බුදුරජාණන් වහන්සේගේ ආයු සංස්කාර හැරීම යැයි” මහත් ඛේදයට පැමිණ, “ස්වාමීනි, ලෝකානුකම්පාවෙන් ආයුෂ් කල්පය මුළුල්ලෙහි වැඩ සිට වදාළ මැනවැ” යි ආරාධනා කළ සේක.</p>

<p>එවේලෙහි බුදුරජාණන් වහන්සේ වදාරණ සේක්, “ආනන්දය, දැන් ඊට කල් නොවේ යැ” යි ප්‍රතික්ෂේප කොට, එයින් නික්ම මහාවන කූටාගාර ශාලාවට වැඩ, විශාලා මහනුවර වසන සියලු භික්ෂූන් එහි රැස් කරවා, පනවන ලද බුද්ධාසන මස්තකයෙහි වැඩහිඳ, “හන්දදානි භික්ඛවේ ආමන්තයාමි” යනාදියෙන්, “මහණෙනි, සියලු සංස්කාරයෝම නස්නා ස්වභාවය ඇත්තාහ. එහෙයින් තෙපි අප්‍රමාද වව්. මෙයින් තුන් මසක් ගිය කල තථාගත පරිනිර්වාණය වන්නේය” යි වදාළ සේක. එකල්හි එහි රැස් වූ පෘථග්ජන භික්ෂූහු හඬන්නට වූහ. ක්ෂීණාශ්‍රවයන් වහන්සේලා ධර්ම සංවේගයට පැමිණියාහුය.</p>

<p>එදින සවස බුදුරජාණන් වහන්සේ එයින් නික්ම ඒ නුවර වාසල් දොරටුවට පැමිණ, එහි වැඩ සිට ‘නාගාපලෝකන’ (ඇතුන් බලන්නාක් වැනි බැල්මෙන්) වශයෙන් නුවර දෙස බලා ගන්ධමාලයට වැඩ, එහි දී බොහෝ භික්ෂූන්ට සද්ධර්මානුශාසනා කොට, එයින් නික්ම හස්ති ග්‍රාමය, අම්බ ග්‍රාමය, ජම්බු ග්‍රාමය යන ග්‍රාමයන් පිළිවෙළින් පසු කොට, නැවත භෝග ග්‍රාමය යම් තැනෙක්හි ද එතැන්හි ආනන්ද චෛත්‍යයෙහි කැමති කාලයක් වාසය කොට, එයින් නික්ම පාවා නුවරට වැඩ, එහි දී චුන්ද නම් කර්මාර පුත්‍රයා විසින් බුදු පාමොක් මහ සඟනට දෙන ලද අන්තිම දානය වළඳා, ධ්‍යාන බලයෙන් නවතාගෙන සිටි ආබාධය නැවත හටගත් හෙයින් සපිරිවරින් කුසිනාරා නුවරට වඩනා සේක්, අතරමග දී ඉදිරියට පැමිණි ආලාර කාලාමයන්ගේ ශ්‍රාවක වූ පුක්කුස නම් මල්ල පුත්‍රයාට බණ වදාරා, සරණ සීලයෙහි පිහිටුවා, ඔහු විසින් පුදන ලද රන්වන් වූ වස්ත්‍ර යුගලය පිළිගෙන හැඳ පෙරවා, කුක්කුට නදිය කරා පැමිණ ඒ ගඟින් ජල ස්නානය කොට පැන් වළඳා, එම ගඟ තීරයෙහි අඹ උයනට වැඩ එහි මඳක් සැතපී හුන් සේක.</p>

<p>එකල්හි බුදුන්ගේ ශ්‍රී පාද සමීපයෙහි හුන් ආනන්ද ස්ථවිරයන් වහන්සේට වදාරණ සේක්, “ආනන්දය, තථාගතයන් වහන්සේ යම් පිණ්ඩපාතයක් වළඳා අනුපාදිශේෂ නිර්වාණ ධාතුවෙන් පිරිනිවන් පානා සේක් ද, මේ පිණ්ඩපාත දෙකම සම සම වූ ඵල විපාක ඇත්තාහ. සෙසු පිණ්ඩපාතයන්ට වඩා මහත් ඵල මහානිසංස වන්නාහුය” යි ධර්ම දේශනා කොට, එයින් නැගිට පාවා නුවර පටන් කුසිනාරා නුවර දක්වා තුන් ගවු පමණ මාර්ගයෙහි සියලු සංස්කාර ධර්මයන්ගේ අනිත්‍ය ස්වභාව දක්වනු පිණිස විසිපස් තැනක වැඩහිඳ, සෘද්ධියෙන් නොවැඩ මහත් උත්සාහයෙන් ශ්‍රී පාදයෙන්ම වැඩ, හිරඤ්ඤවතී නම් ගඟින් එතෙරව කුසිනාරා නුවර මල්ල රජ දරුවන්ගේ උපවර්තන නම් සල් උයනට සන්ධ්‍යා කාලයෙහි ප්‍රවිෂ්ටව, එහි යුග්ම (නිවුන්) සල් වෘක්ෂයන් අතුරෙහි උතුරට හිස දමා පනවන ලද සයන මංචකයෙහි නැවත නැගී නොසිටින සංඥාවෙන් සිංහ සෙය්‍යාවෙන් සැතපුණු සේක.</p>

<div class="image-placeholder" data-prompt="Masterpiece, Ancient South Asian painting style, No Frame, No Cracks, No Fading, high quality, sharp focus. The Buddha reclining in the lion pose (on his right side) between two blossoming Sal trees in the Upavartana Sal Grove at Kusinara. His skin is golden, robes white. His expression is perfectly peaceful. Monks are gathered around, some weeping, others meditating calmly. It is twilight (evening). The trees are showering flowers out of season.">
<img src="../jathaka-images/8_img_6.jpeg" class="story-image" alt="Story Illustration" >
    <span class="img-label">කුසිනාරා නුවර උපවර්තන සල් උයනෙහි පිරිනිවන් මංචකයෙහි වැඩ සිටීම</span>
</div>

<p>එකල්හි දස දහසක් සක්වළ සියලු දිව්‍ය බ්‍රහ්ම සමූහයෝ නොයෙක් දිව්‍යමය වූ සුගන්ධ කුසුම් ආදිය ගෙන අහස් කුස පිරී සිට බුදුන්ගේ ශ්‍රී ශරීරයෙහි සුගන්ධ කුසුම් ආදිය වගුරුවාලීමෙන් බුද්ධ පූජා කළහ. මෙසේ අනන්ත වූ පූජා විඳ විඳ යමක සාලයන් අතුරෙහි වැදහොත් බුදුරජාණන් වහන්සේ ඒ සියල්ල දැක වදාරා, ආනන්ද ස්ථවිරයන් කැඳවා, “ආනන්දය, මෙසේ ආමිස පූජා පැවැත්වූ පමණකින්ම තථාගත වූ බුදුන් පිදූයේ නොවෙයි. යම්කිසි භික්ෂු, භික්ෂුණී, උපාසක, උපාසකාදී කෙනෙක් ධර්මානුධර්ම ප්‍රතිපත්තියෙහි යෙදී වාසය කරද්ද, එසේ වූ තැනැත්තා උතුම් පූජාවෙන් මා පිදූයේ නම් වෙයි. ආනන්දය, මෙසේ උතුම් පූජාවෙන් පුදන්නාහු මාගේ ශාසන නමැති අහස් මුදුනෙහි බබළන පූර්ණ චන්ද්‍ර මණ්ඩලයක් මෙන් දෘශ්‍යමාන වන්නාහ” යි ප්‍රශංසා කොට දක්වා වදාළ සේක.</p>

<p>එසමයෙහි බුදුන් දකිනු පිණිස එහි රැස් වූ දේව සමූහයාගේ අදහස් දුටු බුදුරජාණන් වහන්සේ, මහත් ශරීරයකින් යුක්තව පාංශුකූල චීවරයක් දරා තමන් වහන්සේ ඉදිරියෙහි පවන් සලසලා සිටි උපවාන ස්ථවිරයන් වහන්සේ එතනින් ඉවත් කරවූ සේක. ඒ දැක අනඳ මහ තෙරුන් වහන්සේ, “මේ උපවාන ස්ථවිර තෙම ප්‍රථම බෝධියෙහි පටන් උපස්ථායකව ස්වාමිදරුවන් වහන්සේගේ සමීපයෙහිම හැසුරුණු කෙනෙකි. දැන් කුමක් පිණිස තමන් වහන්සේගේ අභිමුඛයෙන් දුරු කළ සේක් ද?” යි විචාළ සේක. එකල්හි බුදුරජාණන් වහන්සේ වදාරණ සේක්, “ආනන්දය, අද රාත්‍රියගේ පශ්චිම යාමයෙහි මාගේ පිරිනිවන් පෑම වන නිසා, තථාගත වූ මා දක්නා පිණිස දස දහසක් සක්වළින් මේ සක්වළට රැස් වූ දේවතාවෝ ඉතා බොහෝය. මේ සල් වනයට හාත්පසින් දොළොස් යොදුන් පමණ තැනින් මහේශාක්‍ය දේවතාවන් විසින් ස්පර්ශ නුවූ ලොම් අගක් අණින පමණ තැන සියුම් වෙස් ගෙන සැට සැත්තෑ ගණන් මහේශාක්‍ය දේවතාවෝ පිරී සිටිනාහ. මා අභිමුඛයෙහි සිටි උපවාන ස්ථවිරතෙමේ ක්ෂීණාශ්‍රවයෙක් වූ හෙයින් ද, පෙර කාශ්‍යප බුදුන්ගේ ධාතු චෛත්‍යය රක්ෂාවෙහි නියුක්ත මහානුභාව සම්පන්න දේවතාවෙක් වූ හෙයින් ද, පෘථග්ජනයන්ගේ ශරීර විනිවිද දක්නා මුන්ගේ ශරීරය විනිවිද මා සිත් සේ දකින්ට නුපුළුවන් දේව සමූහයාට කරුණාවෙන් උපවාන ස්ථවිරයන් මා අභිමුඛයෙන් ඉවත් කෙළෙමි. මාගේ පුත්‍රයාගේ අන් කිසි දෝෂයක් නැතැ” යි වදාළ සේක.</p>

<p>ඉක්බිත්තෙන් ආනන්ද ස්ථවිරයන් වහන්සේ අසන සේක්, “ස්වාමීනි බුදුරජාණන් වහන්ස, සර්වඥයන්ගේ පිරිනිවීමෙන් පසු ඒ තථාගත ශරීරයෙහි අපි කෙසේ පිළිපදිමෝදැයි” යි ඇසූ සේක. එවේලෙහි බුදුරජාණන් වහන්සේ, “ආනන්දය, චක්‍රවර්ති රජ්ජුරුවන්ගේ ශරීරයෙහි පිළිපදිනා පරිද්දෙන් තථාගත ශරීරයෙහි පිළිපැද්ද යුතුය” යි කියා චෛත්‍යය කළ යුතු වූ බුදු, පසේ බුදු, මහ රහත් ආදී උත්තම පුද්ගලයන්ගේ ධාතු තබා චෛත්‍යය කරන ආකාරය ද, ඒ ඒ චෛත්‍යයන්ට මල් පහන් ආදියෙන් පූජා පවත්වන අයට ලැබෙන ආනිසංසයන් ද විස්තර කොට වදාළ සේක.</p>

<p>ඉක්බිත්තෙන් ප්‍රථම යාමයෙහි එහි පැමිණි සැටදහසක් පමණ මල්ල රජ දරුවන්ට අනිත්‍යතා ප්‍රතිසංයුක්තව ධර්ම දේශනා කොට අවසර දී යවා, නැවත බුදුන් දැකීමට පැමිණි සුභද්ද නම් පරිබ්‍රාජකයා හට ධර්ම දේශනා කොට පැවිදි උපසම්පදා කරවූ සේක. පශ්චිම ශ්‍රාවක වූ හෙතෙම එම සල් උයනෙහි එක් පර්ශ්වයක සක්මන් කරමින් විදර්ශනා වඩා, එකෙණෙහි සිව් පිළිසිඹියා හා සමඟ රහත් ඵලයට පැමිණ බුදුන් වැඳ වැඩහුන් සේක.</p>

<p>එදිනම මධ්‍යම යාමය ඉක්මවා පශ්චිම යාමය පැමිණි කල්හි භික්ෂු සංඝයාට අවවාද කරන සේක්, “ආනන්දය, අභිසම්බෝධියෙහි පටන් පිරිනිවන් පෑම දක්වා පන්සාළිස් අවුරුද්දක් ඇතුළත මා විසින් දෙසන ලද අසූසාරදහස් ධර්මස්කන්ධය තොපට අනුශාසනා පිණිස සිටිනාහුය. මම එකලාව පිරිනිවන් පාමි. මා පිරිනිවී කල්හි ඒ අසූසාර දහසක් ධර්මස්කන්ධයෝ තොපට අනුශාසනා කරන්නාහුය” යි මෙසේ බුදුරජාණන් වහන්සේ බොහෝ කාරණයෙන් දක්වා වදාළ සේක.</p>

<div class="subhead">මහා පරිනිර්වාණය</div>

<p>ඉක්බිත්තෙන් සර්ව ලෝක පූජ්‍ය පූජනීය වූ මාගේ බුදුරජාණන් වහන්සේ භික්ෂූන්ට අඬගා වදාරා, “හන්දදානි භික්ඛවෙ ආමන්තයාමි වෝ වයධම්මා සංඛාරා අප්පමාදේන සම්පාදේථ” යනු බුදුව වැඩ සිටි පන්සාළිස් අවුරුද්ද මුළුල්ලෙහි වදාළ සියලු බුද්ධාවවාදයන් මේ එකම අප්‍රමාද පදයෙහි ඇතුළත් කොට, මේ අන්තිම බුද්ධ වචනයෙන් මුළු ලෝ වැසියන්ට අවවාද කොට, නිහඬ වීමෙන් ප්‍රථම ධ්‍යානය, ද්විතීය ධ්‍යානය, තෘතීය ධ්‍යානය, චතුර්ථ ධ්‍යානය යන රූප ධ්‍යාන සමාපත්ති සතරට පිළිවෙළින් සමවැදී, එයින් නැගිට ආකාසානඤ්චායතනය, විඤ්ඤාණඤ්චායතනය, ආකිඤ්චඤ්ඤායතනය, නේවසඤ්ඤානාසඤ්ඤායතනය යන අරූප ධ්‍යාන සමාපත්ති සතරට සමවැදුණු සේක.</p>

<p>එකල්හි භාග්‍යවතුන් වහන්සේගේ ආශ්වාස ප්‍රශ්වාස දෙක සංහිඳුනු බව දුටු ආනන්ද ස්ථවිරයන් වහන්සේ ශෛක්ෂ (රහත් නොවූ) හෙයින් අනුරුද්ධ ස්ථවිරයන් වහන්සේගෙන්, “බුදුන් පිරිනිවී සේක් දැ?” යි ඇසූ සේක. එකල අනුරුද්ධ ස්ථවිරයන් වහන්සේ, “ඇවැත් වූ ආනන්ද ස්ථවිරය, භාග්‍යවතුන් වහන්සේ පිරිනිවන් පෑ සේක් නොවෙයි. සඤ්ඤා වේදයිත නිරෝධ සමාපත්තියට සම වන් සේකැ” යි දැන්වූ සේක. අනුරුද්ධ ස්ථවිරයන් වහන්සේ බුදුන් සේම ප්‍රථම ධ්‍යාන සමාපත්තියෙහි පටන් නේවසඤ්ඤානාසඤ්ඤායතන සමාපත්තිය දක්වා සමවැද ගිය හෙයින්, දැන් නිරෝධ සමාපත්තිය තුළ චිත්තය පවතිමින් සිටි කල්හි කාල ක්‍රියා කිරීමක් නැතැයි දැනගත් හෙයින් ද මෙසේ වදාළ සේක.</p>

<p>ඉක්බිත්තෙන් භාග්‍යවතුන් වහන්සේ ප්‍රතිලෝම වශයෙන් නේවසඤ්ඤානාසඤ්ඤායතන සමාපත්තියෙහි පටන් ප්‍රථම ධ්‍යානය දක්වා සමවැද, නැවත අනුලෝම වශයෙන් ප්‍රථම ධ්‍යානයෙහි පටන් චතුර්ථ ධ්‍යානය දක්වා සමවැද, නිවන්පුර වඩනා වූ සද්ධර්ම චක්‍රවර්තී වූ භාග්‍යවත් බුදුරජාණන් වහන්සේ සූවිසි කෙළ ලක්ෂයක් පමණ සමවත් වැදීමෙන් සියලු සමාපත්ති සැප අනුභව කොට පැමිණ, චතුර්ථ ධ්‍යානයෙන් නැගී ධ්‍යාන සමනන්තරව ධ්‍යානාංගයන් ප්‍රත්‍යක්ෂ කොට, ඊට අනතුරුව භවාංගයට පැමිණ දුක්ඛ සත්‍ය ගත අව්‍යාකෘත චිත්තයෙන් එදින අරුණට පළමුව බලවත් පච්චූස (අලුයම්) කාලයෙහි පිරිනිවන් පා වදාළ සේක.</p>

<div class="image-placeholder" data-prompt="Masterpiece, Ancient South Asian painting style, No Frame, No Cracks, No Fading, high quality, sharp focus. The moment of Parinibbana. Close up on the Buddha's face, infinitely peaceful in death, lying between the Sal trees. The earth is trembling slightly (visualized as dust rising or leaves shaking). Monks are bowing down in profound reverence and grief. Devas in the sky are raining down Mandarava flowers. The first light of dawn is just breaking in the background.">
<img src="../jathaka-images/8_img_7.jpeg" class="story-image" alt="Story Illustration" >
    <span class="img-label">බුදුරජාණන් වහන්සේගේ මහා පරිනිර්වාණය සිදුවූ මොහොත</span>
</div>

<p>මෙතෙකින් මේ බුද්ධ වංශයෙහි හෙවත් බුදුන්ගේ ජීවිත කථාවෙහි පූර්වාරාම පූජා කථාවෙහි පටන් පිරිනිවන් පෑම දක්වා සඳහන් වූ සන්තිකේ නිදානයෙහි දෙවෙනි භාගය නිමි.</p>

        

        <!-- Story 9 -->
        <h2>ධාතු පරිනිර්වාණ කථාව</h2>

<p>මෙසේ දෙවියන්ට ද දෙවියෙක් වූ අප භාග්‍යවත් බුදුරජාණන් වහන්සේ පිරිනිවන් පා වදාළ කල්හි මහ පොළොව කම්පා වීම් ආදී අනන්ත අප්‍රමාණ ආශ්චර්ය අද්භූත ධර්මයෝ පහළ වූහ.</p>

<p>එකෙණෙහි සහම්පතී මහා බ්‍රහ්මයා ආදීන් විසින් “සබ්බෙව නික්ඛිපිස්සන්ති” යනාදී ගාථාවෝ කියන ලදහ.</p>

<p>තවද අනන්ත අප්‍රමාණ දිව්‍ය බ්‍රහ්මයන්ට ද, සෝවාන් සකෘදාගාමීන් හා පෘථග්ජන සත්ත්වයින්ට ද ස්වකීය ස්වභාවයෙන් එහි සිටගත නොහැකිව, නා නා විරූප වෙස් ගෙන, “අහෝ! බුදුරජාණන් වහන්සේ ඉතා ඉක්මනින් පිරිනිවී සේකැ” යි යනාදී අඳෝනා වදන් කියමින් හඬන්නට වූහ.</p>

<p>එකල්හි තුන් ලොවට නැඟූ පහන් රුකක් වැනි වූ බුදුරජාණන් වහන්සේ පිරිනිවී බව ඇසූ කුසිනාරා නුවර සැට දහසක් පමණ මල්ල රජ දරුවන් හා ඒ නුවර බ්‍රාහ්මණ ගෘහපති ආදී සංඛ්‍යාව ඉක්මවූ සේනාවෝ විලාප දෙමින් පැමිණ, සියලු පූජා විධි සාදාගෙන උපවර්තන නම් සල් උයනට පැමිණ, සියලු පූජා පැවැත්වීමෙන් ම සත් දවසක් ගත කළහ.</p>

<p>සත්වෙනි දින බුදුන්ගේ ශ්‍රී ශරීරය පන්සියයක් සළුපටින් වෙලා, සුවඳ තෙල් පිරූ රන් දෙනක වඩා, අනික් රන් දෙනකින් වසා, දිගින් එකසිය විසි රියන් පමණ වූ ද උසින් සත් විසි රියන් ඇත්තා වූ ද සර්ව සුගන්ධ සම්මිශ්‍ර වූ චන්දන චිතකයක් කරවා, මහත් පෙරහැරින් එයට වඩා ආදාහනය කළහ.</p>

<p>එකල්හි අප භාග්‍යවතුන් වහන්සේගේ අධිෂ්ඨානය ලෙස “සතර දන්ත ධාතුව ය, දෙ අකු ධාතු ය, ලලාට ධාතු ය” යි යන මේ සත් ධාතූහු විසිර නොගියාහු ය.</p>

<p>සෙසු ධාතූහු අබ ඇට ප්‍රමාණයට ද, කඩ සහල් ප්‍රමාණයට ද, මුං පියලි ප්‍රමාණයට ද විසිර ගියාහු ය.</p>

<p>ඉක්බිත්තෙන් මල්ල රජ දරුවෝ ධාතු සහිත රන් දෙන මහත් පෙරහැරින් වැඩමවා ගෙනවුත්, නුවර මැද සන්ථාගාර ශාලාවෙහි මහා අනර්ඝ පර්යංකයක තබා, රැකවල් ලවා ධාතු පූජාවට පටන් ගත්තාහු ය.</p>

<p>එවේලෙහි රජගහ නුවර ය, විශාලා මහ නුවර ය, කිඹුල්වත්පුර නුවර ය, අල්ලකප්ප නුවර ය, රාමගම් නුවර ය, වෙඨදීප නුවර ය, පාවෙය්‍යක නුවර ය යන සත් රාජ්‍යයක රජවරුන් හා මහ සෙනඟ දුව ගොස් කුසිනාරා නුවර වට කරගෙන, “ධාතු හෝ අපට දෙව, නැතහොත් යුද්ධ කරන්නෙමු ය” යි ඔවුනොවුන් වහසි බස් කිය කියා සිටියාහු ය.</p>

<p>ඒ බස් ඇසූ මල්ල රජ දරුවෝ කියන්නාහු, “අපගේ ගම් කෙතක යම් රුවනක් උපන්නේ නම් එය අපට ම අයිතිය. තොපි කිරි බොන දා අපි මෝරු නොබිව්වෙමු. අපි ධාතු නොදෙමු. අපි ධාතු නොදෙමු යි තොපි යුද්ධ කරනු කැමති නම් අපිත් කැමතිය” යි මාන්නය වඩන්නා වූ වහසි බස් කියා කලහය වැඩි කළහ.</p>

<p>ඉදින් යුද්ධ වී නම් එක නුවරක් තබා දඹදිව තෙසැට දහසක් රාජධානිවල සියලු රජ සෙනඟ ආවේ වී නමුත් මල්ල රජවරු ජය ගනිති ම ය.</p>

<p>එසමයෙහි දඹදිව සියලු රජ දරුවන්ට ආචාර්ය වූ ද්‍රෝණ නම් බමුණු තෙම, “භාග්‍යවතුන් වහන්සේ පිරිනිවන් පෑ තැන දී කලහ කර ගත්තාහු නම් සුදුසු නොවේ” යි සිතා, ‘ද්‍රෝණ ගර්ජනා’ නම් අවවාදයක් කොට ඒ රජ දරුවන් සමගි කරවා, ධාතු බෙදීමට පටන් ගෙන, රජ දරුවන්ගේ යම් ප්‍රමාදයක් බලා දකුණු දළදා වහන්සේ සොරකම් කොට හිස් වෙළුමෙහි සඟවා තැබුවේ ය.</p>

<p>ඒ බව දුටු ශක්‍ර දේවේන්ද්‍ර තෙම, “දකුණු දළදා වහන්සේට පුදන්නට මොහු සුදුස්සෙක් නොවේ” යි සිතා, සියුම් අතක් මවා එයින් ගෙන සත් රුවන් කරඬුවක දමා ශක්‍ර පුරයට ගෙන ගොස් සිළුමිණි සෑය නම් වූ ධාතු චෛත්‍යයට වඩා අද දක්වා පූජා කරන්නේ ය.</p>

<p>ඉක්බිත්තෙන් බමුණු තෙම මගධ නැළියෙන් දෙ නැළිය බැගින් ධාතු අට කොටසක් කොට රජ දරුවන්ට බෙදා දී, පසුව හිස අතගා බලා දකුණු දළදාව නොදැක ශෝකයෙන්, ධාතු බෙදූ ලාස්ස (මිනුම් භාජනය) රජ දරුවන්ගෙන් ඉල්ලා ගත්තේ ය.</p>

<p>එකල පිප්ඵලි නුවර මෝරිය රජ දරුවෝ බුදුන් පිරිනිවී බව අසා පසුව අවුත් ආදාහන ස්ථානයෙන් අඟුරු ගෙන ගියාහු ය.</p>

<p>මෙසේ ධාතු බෙදූ ඉක්බිත්තෙන් අජාසත් රජ්ජුරුවෝ තමන්ගේ ධාතු කොටස ගෙන කුසිනාරා නුවර පටන් රජගහ නුවර දක්වා පස් විසි යොදුන් මාර්ගයෙහි ඒ ඒ තැන සිට, මහත් පුද සිරිත් පවත්ව පවත්වා මහත් පෙරහැරින් සත් අවුරුදු සත් මස් සත් දවසකින් රජගහ නුවරට පැමිණ, එහි මහත් වූ දාගැබක් බඳවා ධාතු නිදන් කොට ශක්ති පමණින් පූජා කළාහු ය.</p>

<p>සෙසු රජ දරුවෝ තමන් ලත් ලත් ධාතු කොට්ඨාසයන් යථා ශක්තියෙන් පුද පුදා තම තමන්ගේ නුවරවලට ගෙන ගොස් දාගැබ් බඳවා මහත් වූ පූජා කළාහු ය.</p>

<p>ද්‍රෝණ නම් බමුණු තෙම තමන් ලත් ලාස්ස ගෙන තමන්ගේ නුවර කුම්භ නම් චෛත්‍යයක් ද, පිප්ඵලි මෝරිය රජ දරුවෝ තමන් ලත් අඟුරු තබා අංගාර නම් චෛත්‍යයක් ද බඳවා යථා ශක්තියෙන් පූජා කළාහු ය.</p>

<p>මෙසේ දස ථූපයන් පිහිටියායින් පසු මහා කාශ්‍යප ස්ථවිරයන් වහන්සේ ධාතුවලට වන අන්තරාවක් දැක අජාසත් මහරජහට දැන්වූ කල්හි ඒ රජු විසින් ධාතු නිධානයක් කළහ.</p>

<p>එහි විස්තර ද, ධර්මාශෝක මහ රජ විසින් කළ අසූ හාර දහසක් චෛත්‍යයන්ගේ විස්තර ද, දෙවෙනි පෑතිස් රජ, දුටුගැමුණු රජ ආදී නරේන්ද්‍රයන් විසින් කළ මහා චෛත්‍ය ආදී සුවහස් ගණන් චෛත්‍යයන්ගේ විස්තර ද ථූපවංශයෙහි ප්‍රකාශ ක්‍රමයෙන් බලා දැනගත යුතු ය.</p>

<div class="subhead">ධාතු පරිනිර්වාණය</div>

<p>මෙසේ ලෝ වැඩ කළා වූ අප භාග්‍යවත් බුදුරජාණන් වහන්සේගේ පර්යාප්ති, ප්‍රතිපත්ති, ප්‍රතිවේධ යන ත්‍රිවිධ ශාසනය අන්තර්ධාන වූවායින් පසු, බුදුන් පිරිනිවී පන්දහසක් වස් ඉකුත්ව ගිය කල්හි වෙසක් මස පුර පසළොස්වක් දිනයෙහි මෙම ශ්‍රී ලංකාද්වීපයෙහි වූ මහියංගනාදී සියලු චෛත්‍යයන්හි පිහිටි සියලු ධාතු ආකාශයට පැන නැඟී, අහසින් වැඩ අනුරාධපුරයෙහි මහා චෛත්‍යයෙහි (රුවන්වැලිසෑයෙහි) ධාතු ගර්භයට වැඩ, එහි පිහිටි සියලු ධාතූන් හා එයිනුත් අහසට පැන නැඟී එක හුයක අමුණන ලද මුතු පෙළක් සේ ඔවුනොවුන් පසුපස්සෙහි නික්ම, මිණිනාග දිවයින දෙමයිල් නා රජුන්ගෙන් පිළිගෙන අප බුදුන් වැඩහිඳ බණ දෙසූ මිණි පළඟ මතුයෙහි රැස්වන සේක.</p>

<p>නැවත ඒ මිණිපළඟ හා සියලු ධාතු ආකාශයෙන් වැඩ අප බුදුන් මරසෙන් බිඳ බුදු වූ අපරාජිත භූමියට (බෝධි මණ්ඩලයට) බස්නා සේක.</p>

<p>එකෙණෙහි දිව්‍ය ලෝක, බ්‍රහ්ම ලෝක, නාග ලෝකාදී සියලු තන්හි පිහිටි ධාතූන් වහන්සේ ද බෝමැඩ එම ධාතූන් වහන්සේ හා සමඟ එක්ව එයින් ජීවමාන බුදුන් සේ බුදු රුවක් නිර්මිත වෙයි.</p>

<p>ඒ නිර්මිත බුදුහු එහි පැමිණ දස දහසක් සක්වළ සියලු දිව්‍ය බ්‍රහ්මයන් බල බලා සිටිය දී ආකාශයට පැන නැඟී යමක ප්‍රාතිහාර්ය කොට බෝමැඩට බැස වැඩ හිඳින සේක.</p>

<p>එවේලෙහි ධාතු ස්කන්ධයෙන් පැන නැඟි තේජස්කන්ධය බඹලොව දක්වා පැන නැඟී එයින් ධාතු අන්තර්ධානය වන සේක.</p>

<div class="image-placeholder" data-prompt="Masterpiece, Ancient South Asian painting style, No Frame, No Cracks, No Fading, high quality, sharp focus. Magical and divine atmosphere. Under the sacred Bodhi tree with green leaves, a glowing, translucent golden Buddha figure is formed entirely from radiant relics. The figure sits in a meditative posture on a jeweled throne. Bright beams of light and flames (Tejaskandha) emit from the Buddha figure, reaching up towards the sky. In the sky, many Devas and Brahmas with golden skin and fine jewelry are floating and watching with reverence. Ancient Indian forest setting at the Bodhi Manda.">
<img src="../jathaka-images/9_img_1.jpeg" class="story-image" alt="Story Illustration" >
    <span class="img-label">ධාතූන් වහන්සේලා ඒකරාශී වී බුදු රුවක් මවා පාන අයුරු</span>
</div>

<p>මෙතෙකින් මේ බුද්ධ වංශයෙහි පරිනිර්වාණ කථාව හා ධාතු පරිනිර්වාණ කථාව නිමි.</p>

<div class="subhead">පුස්තක ලේඛන කථාව</div>

<p>මෙසේ දක්වන ලද ක්‍රමයෙන් බුද්ධත්වයට පැමිණ පිරිනිවියා වූ ධර්මාධිරාජ වූ අප භාග්‍යවත් බුදුරජාණන් වහන්සේ බුදුව වැඩ සිටි පන්සාළිස් අවුරුද්දක් ඇතුළත දිව්‍ය මනුෂ්‍යාදීන්ට අනුශාසනා කළා වූ යම් යම් ධර්මයෙක් ඇද්ද, ඒ ධර්මය මහා කාශ්‍යප ස්ථවිරාදී සිවුපිළිසිඹියාපත් මහ රහතුන් වහන්සේ විසින් ධර්ම සංගායනා කොට, විනය සූත්‍ර අභිධර්ම යැයි කියා පිටක වශයෙන් ද නිකායාදී වශයෙන් ද බෙදා තැබුවාහු ය.</p>

<p>අප බුදුන් පිරිනිවී වර්ෂයෙහි අජාසත් රජුගෙන් සහාය ලැබ රජගහ නුවර දී කළ මේ පළමුවෙනි ධර්ම සංගායනාවෙහි ද, එසේම එකසිය දසවෙනි වර්ෂයෙහි යස ස්ථවිරාදී සත්සියයක් මහ රහතුන් විසින් විශාලා මහ නුවර දී කළ දෙවෙනි ධර්ම සංගායනාවෙහි ද, දෙසිය දහඅටවෙනි වර්ෂයෙහි මොග්ගලී පුත්‍ර ස්ථවිර ප්‍රමුඛ දහසක් මහරහතුන් විසින් පැළලුප් නුවර දී කළ තුන්වෙනි ධර්ම සංගායනාවෙහි ද, දෙසිය තිස් අටවෙනි වර්ෂයෙහි මෙම සිරිලක අනුරාධපුර නුවර දී අරිට්ඨ ථෙර මහා මහින්ද ස්ථවිරාදී අටසැට නමක් පමණ ත්‍රිවිද්‍යාදී ගුණ සම්පන්න මහා ක්ෂීණාශ්‍රවයන් වහන්සේ ප්‍රධාන කොට දහසක් භික්ෂු සංඝයා වහන්සේ ථූපාරාම විහාරයට රැස්ව කළ සතරවෙනි ධර්ම සංගායනාවෙහි ද විස්තර ශ්‍රී ධර්මෝවාද සංග්‍රහය ආදී ධර්ම ප්‍රකරණයන් බලා දැනගත යුතු ය.</p>

<p>මෙහි කියන ලද සංගායනාවලට ඇතුළත් පිටකත්‍රයෙන් විනය පිටකයට පාරාජික, පචිති, චුල්ලවග්ග, මහාවග්ග, පරිවාර පාළි කියා පොත් පහ ද, සූත්‍ර පිටකයට – තිස් හතරක් සූත්‍රයකින් ප්‍රතිමණ්ඩිත වූ දීඝ නිකාය ද, එකසිය පණස් දෙකක් සූත්‍රයන්ගෙන් යුක්ත වූ මජ්ඣිම නිකාය ද, සත් දහස් සත්සිය දෙසැටක් සූත්‍රයන්ගෙන් හෙබියා වූ සංයුක්ත නිකාය ද, නව දහස් පන්සිය පනස් හතක් සූත්‍රයන්ගෙන් සමලංකෘත වූ අංගුත්තර නිකාය ද, ඛුද්දක පාඨ, ධම්මපද, උදාන, ඉතිවුත්තක, සුත්ත නිපාත, විමාන වත්ථු, පේත වත්ථු, ථෙර ගාථා, ථෙරී ගාථා, ජාතක, නිද්දේස, පටිසම්භිදා, අපදාන, බුද්ධවංස, චරියාපිටක යන පසළොස් ප්‍රකරණයකින් යුක්ත වූ ඛුද්දක නිකාය ද යන සඟි පහක් ද, අභිධර්ම පිටකයට ධම්මසංගණී, විභංග, ධාතු කථා, පුග්ගල පඤ්ඤත්ති, කථාවත්ථු, යමක, පට්ඨාන යන සප්ත ප්‍රකරණයක් ද ඇතුළත් වන්නේ ය.</p>

<p>මේ කියන ලද පිටකත්‍රය ධර්මයන් අතුරෙන් විනය පිටකයෙහි ධර්මස්කන්ධයෝ විසි එක් දහසෙක, සූත්‍ර පිටකයෙහි ධර්මස්කන්ධයෝ විසි එක් දහසෙක, අභිධර්ම පිටකයෙහි ධර්මස්කන්ධයෝ සතළිස් දෙදහසෙකැ යි කියා අසූ හාර දහසක් ධර්මස්කන්ධයෝ වන්නාහු ය.</p>

<p>මෙසේ දක්වන ලද ත්‍රිපිටක ධර්මයන් හා සියලු අර්ථ කථාවන්, ත්‍රිපිටක පර්යාප්තිධර සිවුපිළිසිඹියාපත් මහ රහතුන් විසින් අක්ෂර පදාදී කිසිවක් නොපිරිහෙළා මුඛ පාඨ වශයෙන් පවත්වාගෙන අවුත්, බුදුන් පිරිනිවී හාරසිය තෙතිස් වන වර්ෂයෙහි මෙම ශ්‍රී ලංකාද්වීපයෙහි රජ පැමිණි වළගම් අබා මහරජ තුමාගේ ආධාර ඇතිව එබඳු මහෝත්තම මහ රහතුන් විසින් බොහෝ කාලයක් බුද්ධ ශාසනය පවත්නා පිණිස මාතලේ දනව්වෙහි අළුලෙන වැඩ හිඳ පොත්වල ලියා අවුරුද්දකින් කෙළවර කරන ලදී.</p>

<p>එතැන් පටන් පන්සිය සොළොස් වර්ෂයක් අතික්‍රාන්තව ගිය කල දඹදිව මධ්‍ය දේශයෙහි මහ බෝ මැඩට නුදුරු වූ එක්තරා ගමක උතුම් වූ බ්‍රාහ්මණ කුලයක උපන් වේදත්‍රයයෙහි කෙළ පැමිණි බ්‍රාහ්මණෝත්තම කෙනෙක් බුදු සස්නෙහි පැහැද ආයුෂ්මත් රේවත නම් ක්ෂීණාශ්‍රවයන් වහන්සේ සමීපයෙහි මහණ ව සියලු පිටකත්‍රය ධර්මය ඉගෙන, බුද්ධඝෝෂ යැයි ප්‍රසිද්ධ ව දඹදිවින් මේ ලක්දිවට පැමිණ, එකල අනුරාධපුරයෙහි මහා විහාරවාසී නොයෙක් දහස් ගණන් භික්ෂූන් වහන්සේලාට ප්‍රධාන වූ ආයුෂ්මත් සංඝපාල ස්ථවිරයන් වහන්සේ කරා ගොස්, සියලු සිංහල අටුවා කථාව ද ථෙරවාද ද අසා “ධර්මස්වාමී වූ බුදුරජාණන් වහන්සේගේ අභිප්‍රාය මේ ය” යි නියම කොට දැන ඒ විහාරයෙහි සංඝ සන්නිපාත කරවා (රැස් කරවා) මෙසේ දැක්වූ සේක.</p>

<p>“ස්වාමීනි, මහා සංඝයා වහන්ස, පිටකත්‍රය අටුවා කරන්නට මට පොත් දෙවා වදාළ මැනව” යි යාච්ඤා කළ සේක.</p>

<p>එකල්හි භික්ෂු සංඝයා වහන්සේ ඔවුන්ගේ සමර්ථ භාවය විමසනු පිණිස ‘සීලේ පතිට්ඨාය නරෝ සපඤ්ඤෝ’ යන ආදී ගාථාද්වයක් දී “මෙයට අටුවා කළ මැනව. එයින් තොපගේ සමර්ථ භාවය දැන පොත් දෙමු” යි කී සේක.</p>

<p>එකල්හි ආයුෂ්මත් බුද්ධඝෝෂ ස්ථවිරයන් වහන්සේ පිටකත්‍රය පාළිය ද අටුවා කථා ද ඒ ගාථාර්ථයෙහි සංග්‍රහ කොට විශුද්ධි මාර්ග නම් ප්‍රකරණය කළ සේක.</p>

<p>එකල්හි පෘථිවිය කම්පා වීම් ආදී බොහෝ ආශ්චර්ය අද්භූත ධර්මයෝ පහළ වූහ. ඒ දුටු මහා විහාරවාසී භික්ෂු සංඝයා වහන්සේ සිංහල අටුවා හා පිටකත්‍රය පාළි පොත් දුන් සේක.</p>

<p>එකල්හි ආයුෂ්මත් බුද්ධඝෝෂ ස්වාමීන් වහන්සේ මහානාම රජුගෙන් ලබන ලද ආධාර ඇතුව මහා විහාරයට දක්ෂිණ දිශා භාගයෙහි වූ ප්‍රධානඝර නම් වූ ප්‍රාසාදයෙහි වෙසෙමින් සිංහල භාෂාවෙන් තිබූ ත්‍රිවිධ අටුවා මූල භාෂාව වූ මාගධික භාෂාවට පෙරළා පිටකත්‍රයට අටුවා කළ සේක.</p>

<p>ඒ සිංහල අටුවා නම් බුදුන්ගේ විස්තර දේශනාව ය. එය වනාහි සංගීති කථාවෙහි ආ නයින් කරන ලද ත්‍රිවිධ සංගායනාවට ඇතුළත් වූ මෙම ශ්‍රී ලංකාද්වීපයෙහි සර්වඥ ශාසනය ප්‍රථම කොට පිහිටවූ මහා මහින්ද නම් ක්ෂීණාශ්‍රවයන් වහන්සේ ප්‍රමුඛ මහ රහතන් විසින් ලංකා ශාසනාභිවෘද්ධිය පිණිස සිංහල භාෂාවෙන් කළා වූ මහා අටුවාව ද, කුරුන්‍දට්ඨ කථාව හා මහා පච්චරි අටුවාව ද යන අටුවාත්‍රයෙන් කුරුන්‍දට්ඨ කථාව පාළි භාෂාවට පෙරළා කරන ලද සත් විසි දහසක් පමණ ග්‍රන්ථයන්ගෙන් යුක්ත වූවෙන් තිබූ මහා අටුවාව පාළි භාෂාවට පෙරළා කරන ලද සුමංගල විලාසිනී නම් වූ දික්සඟි අටුවාව ද, එසේම පපඤ්චසූදනී නම් මැදුම් සඟි අටුවාව ද, සාරත්ථප්පකාසිනී නම් වූ සංයුත් සඟි අටුවාව ද, එසේම මනෝරථපූරණී නම් වූ අංගුත්තර සඟි අටුවාව ද, කුදු ගොත් සඟියට ඇතුළත් පඤ්ච දශ ප්‍රකරණයන්ට පිළිවෙළින් ම පරමත්‍ථජෝතිකා නම් ඛුද්දක පාඨ අටුවාව ද, ඉතිවුත්තක අටුවාව ද, සුත්ත නිපාත අටුවාව ද, විමාන වත්ථු අටුවාව ද, පේත වත්ථු අටුවාව ද, ථෙර ගාථා අටුවාව ද, ථෙරී ගාථා අටුවාව ද, නිද්දේස අටුවාව ද, පටිසම්භිදා අටුවාව ද, අපදාන අටුවාව ද, බුද්ධවංශ අටුවාව ද, නෙත්තිප්පකරණ අටුවාව ද, ඊට අනතුරුව මහා පච්චරි අටුවා කථාව ද පාළි භාෂාවට පෙරළා කරන ලද අත්ථසාලිනී නම් ධම්මසංගණී අටුවාව ද, එසේම සම්මෝහවිනෝදනී නම් විභංග ප්‍රකරණ අටුවාව ද, පරමත්‍ථදීපනී නම් පඤ්ච ප්‍රකරණ අටුවාව ද යන මේ ආදී ත්‍රිපිටක අර්ථ කථාවන් යථෝක්ත ක්‍රමයෙන් පාළියට නඟා කළ සේක.</p>

<p>මෙසේ බුද්ධඝෝෂ ස්වාමීන් විසින් සියලු දේශාන්තර වාසීන්ට හිත වැඩ පිණිස උපදවා ලූ පිටකත්‍රය අටුවා කථාවන් කෙළවර වූ කල්හි මෙසේ ම මහා පෘථිවිය කම්පා විය. මේ පිටකත්‍රය අටුවා කථා කිරීම එක් අවුරුද්දකින් නිම වූ සේක.</p>

<p>ඉක්බිත්තෙන් ආයුෂ්මත් බුද්ධඝෝෂ ස්ථවිරයන් වහන්සේ ලක්දිව තමන් වහන්සේ විසින් කළමනා කටයුතු නිමවා මධ්‍ය මණ්ඩලයෙහි මහා බෝධීන් වහන්සේ වඳිනා කැමති ව භික්ෂු සංඝයා වැඳ අවසර ගෙන නැවත දඹදිවට වැඩි සේක.</p>

<p>මෙසේ අටුවා කථා ලිවූ තැන් පටන් සසිය අසූ තුන් වර්ෂයක් අතික්‍රාන්ත ව ගිය කල්හි පරාක්‍රමබාහු නම් මහ රජාණන්ගේ සහාය ලැබ දිඹුලාගල වනවාසී මහා කාශ්‍යප ස්ථවිර ප්‍රමුඛ පිටකත්‍රයධර බොහෝ භික්ෂූන් විසින් බුද්ධඝෝෂ ස්වාමීන් කළ අර්ථ කථාවල ප්‍රකාශ නොවී සැඟවී තිබූ ලීනාර්ථ දහසක් ග්‍රන්ථයන්ගෙන් යුත් සාරත්ථදීපනී නම් වූ විනය ටීකාව ද, සූත්‍ර පිටකයෙහි සුමංගල විලාසිනී නම් අටුවාවට දුතිය සාරත්ථ මඤ්ජුසා නම් ටීකාව ද, සාරත්ථප්පකාසිනී නම් අටුවාවට තතිය සාරත්ථ මඤ්ජුසා නම් ටීකාව ද, මනෝරථපූරණී නම් අටුවාවට චතුත්ථ සාරත්ථ මඤ්ජුසා නම් ටීකාව ද, අභිධර්ම පිටකයෙහි අත්ථසාලිනී නම් අටුවාවට ප්‍රථම පරමත්‍ථප්පකාසිනී නම් ටීකාවක් ද අනුටීකාවක් ද, සම්මෝහවිනෝදනී නම් අටුවාවට දුතිය පරමත්‍ථප්පකාසිනී නම් ටීකාවක් ද අනුටීකාවක් ද, පරමත්‍ථදීපනී නම් අටුවාවට තෘතිය පරමත්‍ථප්පකාසිනී නම් මූල ටීකාවක් ද අනුටීකාවක් ද කොට අවුරුද්දකින් නිම කළාහු ය. මෙහි දී ද පෘථිවිය කම්පා විය.</p>

<p>මින් පසු ධර්මපාල තෙරුන් විසින් කරන ලද සාරත්ථ මඤ්ජුසා නම් විසුද්ධි මාර්ග ටීකාව ද, අනුරුද්ධ නම් තෙරුන් විසින් කරන ලද අභිධම්මත්‍ථසංගහයෙහි ලීනාර්ථයන් ප්‍රකාශ කොට ශාරිපුත්‍ර ස්ථවිරයන් වහන්සේගේ ශිෂ්‍ය ස්වාමීන් විසින් කරන ලද අභිධම්මත්‍ථ විභාවිනී නම් ටීකාව ද, ආනන්ද තෙරුන් විසින් කරන ලද සච්චසංඛේපය ද, ඛේම නම් තෙරුන් විසින් කරන ලද ඛේම නම් ප්‍රකරණය ද, කාත්‍යායන තෙරුන් විසින් කරන ලද සංගනන්දී පවුත්තිකා නම් ටීකාව ද, එසේම විමලබෝධි ටීකාව ද, බුද්ධරක්ඛිත තෙරුන් විසින් කරන ලද ජිනාලංකාරය ද, සච්චසංඛේප වර්ණනාව ද, එසේම පරමත්‍ථ විනිශ්චය වර්ණනාව ද, ශාරිපුත්‍ර ස්ථවිරයන්ගේ ශිෂ්‍ය ස්වාමීන් විසින් කරන ලද අත්ථසාලිනී නම් සච්චසංඛේප වර්ණනාව හා නොයෙක් ක්ෂුද්‍ර ප්‍රකරණය ද, කාත්‍යායන තෙරුන් විසින් කරන ලද නෙත්තිප්පකරණය ද, ධර්මපාල තෙරුන් විසින් කරන ලද ථෙර ගාථා ථෙරී ගාථා අර්ථ කථා නම් වූ අපර ටීකාව ද, එසේම පරමත්‍ථදීපනී නම් වූ විමාන වත්ථු පේත වත්ථු වර්ණනාද්වය ද, ධම්මසිරි තෙරුන් විසින් කරන ලද කුදුසික ද, සංඝරක්ඛිත තෙරුන් විසින් කරන ලද සුබෝධාලංකාර, වුත්තෝදය, කුදුසික ටීකාව ය, සම්බුද්ධ ගුණ වර්ණනාව ය යන පොත් සතර ද, බුද්ධදත්ත නම් තෙරුන් විසින් කරන ලද විනය විනිශ්චය ද, බුද්ධනාග තෙරුන් විසින් කරන ලද කංඛාවිතරණී ටීකාව ද, සාගරමති නම් තෙරුන් විසින් කරන ලද විනය සංග්‍රහය ද යන මේ ආදී පාළි භාෂාවෙන් කරන ලද නොයෙක් ප්‍රකරණයන් ඇත්තේ ය.</p>

<p>තවද බුද්ධදත්ත තෙරුන් විසින් මධුරාත්‍ථවිලාසිනිය ද, මහානාම තෙරුන් විසින් පටිසම්භිදාර්ථ වර්ණනාව ද, උපසේන තෙරුන් විසින් මහා නිද්දේසාර්ථ කථාව ද, වජිරබුද්ධි තෙරුන් විසින් වජිරබුද්ධි ටීකාව ද, චන්දගෝමී විසින් විනය සංග්‍රහය හා අංගුත්තර ටීකාව ද, ශාරිපුත්‍ර තෙරුන් විසින් පඤ්චිකා ප්‍රදීප ටීකාව ද, කාශ්‍යප තෙරුන් විසින් විමතිවිනෝදනිය ද, රේවත තෙරුන් විසින් විනය විනිශ්චය ටීකාව ද, බුද්ධනාග තෙරුන් විසින් විනයාත්‍ථ මඤ්ජුසාව ද, වාචිස්සර තෙරුන් විසින් සීමාලංකාර සංග්‍රහය ද, තිපිටකාලංකාර තෙරුන් විසින් විනයාලංකාරය ද, ඤාණාභිවාස ධර්මසේනාපති සංඝරාජ තෙරුන් විසින් නෙත්ති ටීකාව ආදී ප්‍රකරණයන් ද, ආනන්ද තෙරුන් විසින් අභිධම්ම මූල ටීකාව ද, කාශ්‍යප තෙරුන් විසින් මෝහවිච්ඡේදනිය ද, විමලබුද්ධි තෙරුන් විසින් අභිධම්මත්‍ථසංගහ පුරාණ ටීකා යන මේ ආදී ප්‍රකරණයන් ද, වාචිස්සර සාමිපාදයන් විසින් සච්චසංඛේප පුරාණ ටීකාව ද, මහාබෝධි තෙරුන් විසින් පරමත්‍ථවිනිශ්චය නම් පුරාණ ටීකාව ද, සුමංගල තෙරුන් විසින් අභිධම්මාවතාර අභිධම්මත්‍ථසංගහ යන පුස්තකද්වයට අභිනව ටීකාවක් ද, මහා සාමි තෙරුන් විසින් අභිනව නාමරූප පරිච්ඡේදය ද, මහා ශ්‍රාවක භූත කාත්‍යායන ක්ෂීණාශ්‍රවයන් වහන්සේ විසින් මහා නිරුත්තිය ආදී නිරුත්ති ප්‍රකරණයන් ද, ධර්මකීර්ති තෙරුන් විසින් බාලාවතාරය ද, අග්ගවංසාචරිය තෙරුන් විසින් සද්දනීතිය ද, බුද්ධප්පිය තෙරුන් විසින් රූපසිද්ධිය ද, අරිමද්දනපුර ආමාත්‍යයෙකු විසින් න්‍යාය ප්‍රදීප ටීකාව ද, දාඨානාග තෙරුන් විසින් නිරුත්තිසාර මඤ්ජුසාව ද, විජිතාවී තෙරුන් විසින් කාත්‍යායන වර්ණනාව ද, යමක තෙරුන් විසින් චුල්ල නිරුත්තිය ද, සබ්බගුණ තෙරුන් විසින් සද්දකලිකය ද, රතනසිරි තෙරුන් විසින් සද්දත්‍ථචින්තාව ද, ඡප්පට තෙරුන් විසින් සංක්ෂේප වර්ණනාව හා සූත්‍ර නිර්දේශය ආදී ප්‍රකරණයන් ද, නාගිත තෙරුන් විසින් සද්දසාරත්‍ථජාලිනී ආදී ප්‍රකරණයන් ද, මොග්ගල්ලායන තෙරුන් විසින් මොග්ගල්ලායනය හා අභිධානප්පදීපිකාව ද, පියදස්සී තෙරුන් විසින් පද සාධනය ද, වනරතන තෙරුන් විසින් පයෝග සිද්ධිය ද, තොටගමුවේ ශ්‍රී රාහුල සංඝරාජ තෙරුන් විසින් පඤ්චිකා ප්‍රදීපය ද, ධර්මකීර්ති තෙරුන් විසින් දාඨාවංශය ද, උපතිස්ස තෙරුන් විසින් සමන්තකූට වර්ණනාව හා රසවාහිනිය ද කරන ලද්දේ ය.</p>

<p>තවද මෙහි සඳහන් නොවූවා වූ ශබ්ද ශාස්ත්‍රඥ ධර්ම විනය දත් පණ්ඩිතයන් විසින් කරන ලද්දා වූ නොයෙක් ප්‍රකරණයෝ ඇත්තාහු ය. මේ කියන ලද අර්ථ කථා ටීකා වෙය්‍යාකරණාදී පාළි පොත් හැර පරාක්‍රමබාහු නම් නරපතීන් විසින් කරන ලද විසුද්ධි මාර්ග සන්නය ද, පූර්වෝක්ත චන්දගෝමීන් විසින් කරන ලද අභිධම්මත්‍ථසංගහ සන්නය ද, පරාක්‍රම නම් අමාත්‍යෝත්තමයන් විසින් සිංහල භාෂාවට නඟන ලද පන්සිය පණස් ජාතක පොත ද, තවත් ඒ ඒ කාලවල දී නොයෙක් පණ්ඩිතයන් විසින් හෙළ බසින් රචනා කොට ඇසුවා වූ පූජාවලිය, රත්නාවලිය, සද්ධර්මාලංකාරය, බෝධිවංශය, සද්ධර්ම රත්නාකරය, ප්‍රදීපිකා, සාරාර්ථ සංග්‍රහ, ශ්‍රී සද්ධර්මෝවාද සංග්‍රහ ආදී ප්‍රකරණයෝ ද ඇත්තාහු ය.</p>

<p>තවද ශ්‍රී සද්ධර්මෝවාද සංග්‍රහාදී ධර්ම ප්‍රකරණයන්හි ආ නයින් “බුද්ධඝෝෂ ස්වාමීන් විසින් මේ මේ අටුවා කළේය” යි මීට ප්‍රථම දැක්වූයේ වී නමුත් කුදු ගොත් සඟියට ඇතුළත් පොත්වලින් සමහරකට කරන ලද අර්ථ වර්ණනාවෝ “ධර්මපාල තෙරුන් විසින් කරන ලද්දෝය” යි ඒ ඒ අර්ථකථාදීන්ගේ හා වෙනත් ධර්ම ප්‍රකරණයන්හි ප්‍රකාශ වන්නේ ය. එය පණ්ඩිතයන් විසින් විනිශ්චය කටයුතු ය.</p>

<p>මෙතෙකින් මේ බුද්ධ වංශයෙහි ධර්ම සංගායනා කථාවන් හා දේශනාර්ථ කථාදී පුස්තක ලේඛන කථාව නිමි.</p>

        

        <!-- Story 10 -->
        <h1>ජාතක කථා</h1>
        <h2>1. අපණ්ණක ජාතකය</h2>
<p>ශාක්‍ය වංශයට තිලකයක් බඳු වූ, අනුන්ගේ දුකේදී දුකට පත්වන්නා වූ, කරුණාවට නිධානයක් වූ, අසරණයන්ට පිහිට වූ, සියලු යහපත සලසන, තුන් ලොවට ගුරුවූ, භාග්‍යවත් සම්මා සම්බුදුරජාණන් වහන්සේ, මේ මහා භද්‍ර කල්පයට අසංඛ්‍ය කල්ප ලක්‍ෂ හතරකට පෙර, ‘සාරමණ්ඩ’ නම් කල්පයෙහි තණ්හංකර, මේධංකර, සරණංකර යන බුදුරජාණන් වහන්සේලා තුන්නමක් පහළ වූවාට පසුව උපන්, තුන් ලොවටම ක්ෂේමය (සැනසීම) ඇති කළා වූ, මෝහය නමැති අන්ධකාරයට සූර්යයා බඳු වූ, මුළු මහත් සත්ව වර්ගයාට ශාන්තිය උදා කළා වූ, පින්වතුන්ට යහපතම කළා වූ, මාර සේනාවට භය උපදවන්නා වූ ‘දීපංකර’ නම් සර්වඥයන් වහන්සේ බුදුබව ලබා, සියලු සත්ත්වයන්ට අමා මහ නිවන් දක්වමින් ‘සුදසුන්’ (සුදර්ශන) මහා විහාරයෙහි වැඩ වසන සමයෙහි, ‘රඹගම්’ නුවර වැසි මනුෂ්‍යයෝ බුදුරජාණන් වහන්සේ ප්‍රමුඛ මහා සංඝරත්නයට දන් පිළිගැන්වීමට ආරාධනා කොට, බුදුරජාණන් වහන්සේ වඩිනා මාර්ගය සරසන්නට වූහ.</p>

<p>ඒ සමයෙහි අප මහා බෝධිසත්වයන් වහන්සේ ‘සුමේධ’ නම් තාපසව වාසය කරන්නේ, පාර සකස් කරමින් සිටින මිනිසුන් දැක, “මේ මාර්ගය කුමක් සඳහා සරසන්නේද?” යි විමසා, ඒ පුවත දැන, “එසේ නම් මටද සරසන පිණිස භූමි ප්‍රදේශයක් දෙන්න” යයි ඉල්ලා සිටියහ. එවිට මනුෂ්‍යයෝ, මොහු ඍද්ධි ඇත්තෙකැයි සිතා, මඩ වගුරක් සහිත කැඩී ගිය මාර්ග කොටසක් ලබා දුන්හ. ඒ භූමි ප්‍රදේශය සකස් කොට නිම කිරීමටත් පෙර, සාර ලක්ෂයක් (හාර ලක්ෂයක්) මහ රහතන් වහන්සේලා පිරිවරාගෙන ඒ දීපංකර නම් සර්වඥයන් වහන්සේ එතැනට වැඩි සේක.</p>

<p>ඒ දීපංකර බුදුරජාණන් වහන්සේ දැක, සුමේධ තාපසයෝ මඩ සහිත ස්ථානයෙහි තමා පොරවා සිටි අඳුන් දිවි සම එළා, බුදු බව පතා ඒ මත වැතිරුණහ. සර්වඥයන් වහන්සේ ඒ තාපසයන්ගේ හිස දෙස සිට, “මේ මහා පුරුෂයා කුමක් සිතා වැතිරුණේ දෝ?” යි දිවැසින් බලා, ඔහු සිතූ සිතුවිලි දැක, “මහණෙනි, මේ පුරුෂයාණෝ මෙතැන් සිට කල්ප අසංඛෙය්‍ය හතරකුත් ලක්ෂයක් මත්තෙහි ‘ගෞතම’ නම් බුදු වන්නාහ” යි නියත විවරණ පාදා වදාළ සේක.</p>

<p>ඒ සුමේධ තාපසයෝද, බුදුරජාණන් වහන්සේගෙන් එක් ගාථා මාත්‍රයක් ඇසූ පමණින් නිවන් දැකීමට තරම් පින් මහිමයක් (හේතු සම්පත්) තිබියදීත්, ඒ අවස්ථාව අතහැර සංසාරයට පිවිස, එතැන් පටන් දස පාරමිතාය, දස උප පාරමිතාය, දස පරමාර්ථ පාරමිතාය යන සමතිස් පෙරුම් දම්ද, අඟ පසඟ දන් දීමය, ජීවිතය දන් දීමය යනාදී පඤ්ච මහා පරිත්‍යාගයන්ද සම්පූර්ණ කළහ.</p>

<p>ඉන්පසුව පහළ වූ කොණ්ඩඤ්ඤ ආදී වූ තෙවිසි (23) බුදුරජාණන් වහන්සේලා අතින් ලබන ලද විවරණ ශ්‍රී ද ඇතිව, වෙස්සන්තර ආත්ම භාවයෙහි සිට සත් වරක් මහ පොළොව කම්පා කරවා මහ දන් දී, එයින් චුතව තුසිත දෙව්ලොව උපත ලබා, බොහෝ කාලයක් එහි වැස, දස දහසක් සක්වළ දිව්‍ය බ්‍රහ්මයන්ගේ ආරාධනාවෙන් පස් මහ බැලුම් බලා, ඇසළ පුර පසළොස්වක ලත් උතුරුසල නැකතින් මව් කුස පිළිසිඳ ගෙන, දස මාසයක් ඉක්ම ගිය තැන මව් කුසින් බිහිව, එකුන් තිස් (29) අවුරුද්දක් ගිහිගෙයි රජකම් කොට, පෙර නිමිති තුනක් දැක සසර ගැන කලකිරී, සතර වැනිව දුටු පැවිදි රුව දැක පැවිදි වීමට ආශාව ඇතිව, එදින රාත්‍රියෙහි කන්ථක නම් අශ්වයා පිට නැගී දස දහසක් සක්වළ දෙවි බඹුන් පිරිවරා, අනෝමා නම් ගං තෙර දී කෙස් වැටි කපා අහසට දමා, මහා බ්‍රහ්මයා විසින් දෙන ලද අට පිරිකර දරා පැවිදි වූහ. ඉන්පසු සය අවුරුද්දක් දුෂ්කර ක්‍රියා කොට, අජපාල නුග රුක මුලදී සුජාතාවන් දුන් කිරිපිඬු දානය වළඳා, සල් වනයෙහි දවල් කාලය ගත කොට, සවස් වේලෙහි ජය ශ්‍රී මහා බෝධීන් වහන්සේ වෙත වඩිමින් සිටියදී අතරමගදී සොත්ථිය නම් බමුණකු දුන් කුස තණ මිටි අටක් ගෙන, ඇසතු බෝ මුලෙහි ඒවා අතුරා, ඉන් පැන නැගුණා වූ දහහතර රියන් වජ්‍රාසනය මත වැඩ හිඳ, මාර පරාජය කොට, අළුයම් වේලෙහි සියලු කෙලෙසුන් නසා බුදු වී, සත් සතියක් බෝධි මූලයෙහි දවස් යවා, අටවන සතියෙහිදී මහා බ්‍රහ්මයාගේ ආරාධනාවෙන් බරණැස් නුවර ඉසිපතන නම් විහාරයේදී පස්වග මහණුන් ප්‍රධාන කොට ඇති බොහෝ දිව්‍ය බ්‍රහ්මයන්ට දම්සක් පැවතුම් සූත්‍ර දේශනාව පවත්වා බොහෝ සත්ත්වයන්ට අමා මහ නිවන් මග පෙන්වූ සේක.</p>

<p>එතැන් පටන් හික්මවිය යුතු ජනයන් (වෛනේය ජනයන්) සංසාර සාගරයෙන් ගොඩනගා වාසය කරන සේක්, ඒ ඒ මනුෂ්‍යයන් හා ඒ ඒ භික්ෂු භික්ෂුණීන්ගේද, නොයෙක් ආපත්තිවලටද, නොයෙක් උදාහරණවලටද, නොයෙක් කථාන්තරවලටද, මෙකී දේවල් ගැන ඇති සැක දුරු කරනු පිණිස දිව්‍ය බ්‍රහ්ම මනුෂ්‍යාදීන්ට පින් පිණිස වදාරණ ලද පන්සිය පණස් ජාතක ධර්ම දේශනාව සිංහල බසින් දක්වන්නට වුව මැනවැයි කියා ‘පරාක්‍රම’ නම් ඇමති සත්පුරුෂයාගේ ආරාධනාවෙන්ද, ‘වීරසිංහ ප්‍රතිරාජ’ නම් උතුම් අමාත්‍යවරයාගේ උත්සාහයෙන්ද, අටුවාචාරීන් වහන්සේලා ලියා තැබූ ජාතක කථා ස්වභාවය නොවෙනස්ව, සිංහල බසින් ලියන ලද මේ ජාතක කථාව සත්පුරුෂ වූ මනුෂ්‍යයන් විසින් කන් යොමා සිත එකඟ කරගෙන ඇසිය යුතුය.</p>

<p>ඒ කෙසේද යත්?</p>

<div class="subhead">වර්තමාන කථාව</div>

<p>භාග්‍යවත් වූ, තුන් ලොවට ගුරු වූ, සම්මා සම්බුදුරජාණන් වහන්සේ ජේතවන මහා විහාරයෙහි, දිව්‍ය විහරණ, බ්‍රහ්ම විහරණ, ආර්ය විහරණ යන ඉරියව් පැවැත්වීම් අතුරෙන් එක්තරා විහරණයකින් කල් ගෙවන සේක්, අනේපිඬු මහා සිටුතුමාගේ යහළුවන් වූ පන්සියයක් තීර්ථක ශ්‍රාවකයන් (මිසදිටු ගුරුවරුන් අදහන්නන්) අරමුණු කරගෙන මේ ‘අපණ්ණක ජාතක’ ධර්ම දේශනාව වදාළ සේක.</p>

<p>එක් දිනක් අනේපිඬු මහා සිටුතුමා තමන්ගේ යහළුවන් වූ පන්සියයක් තීර්ථක ශ්‍රාවකයන් කැඳවාගෙන, බොහෝ සුවඳ, දුම්, මල්, පහන් හා ගිතෙල්, මී පැණි, උක් සකුරු හා සිවුරු පිළි ආදිය ගෙන්වාගෙන ජේතවනයට ගොස් බුදුරජාණන් වහන්සේට නමස්කාර කොට, මල් සුවඳ ආදියෙන් පූජා කොට, ගිතෙල් ආදී වූ බෙහෙත් බඩු හා සිවුරු පිළිද භික්ෂු සංඝයා වහන්සේට පිළිගන්වා, “න පච්ඡතො න පුරතො” (ඉතා පස්සෙන් නොව, ඉතා ඉදිරියෙන් නොව) යනාදී වූ සවැදෑරුම් වූ දෝෂයන්ගෙන් මිදී එකත්පස්ව (පසෙකින්) වාඩි වූහ. ඒ අන්‍ය තීර්ථක ශ්‍රාවකයෝද බුදුරජාණන් වහන්සේට නමස්කාර කොට, බුදුන්ගේ පුන් සඳ මඬලක් බඳු වූ සශ්‍රීක මුඛය හා දෙතිස් මහා පුරුෂ ලක්ෂණ, අසූවක් අනුව්‍යඤ්ජන, බ්‍යාමප්‍රභාව සහ කේතුමාලාලංකාරයෙන් බබළන්නා වූ බුද්ධ ශරීරයෙන්, යුගල යුගල වශයෙන් කරකැවී නික්මෙන්නා වූ ඝන බුද්ධ රශ්මිය බල බලා අනේපිඬු මහ සිටාණන් සමීපයෙහි වාඩි වූහ.</p>

<p>එකල්හි ඔවුන්ට බුදුරජාණන් වහන්සේ, රතු ගල් තලාවක හිඳ සිංහනාද කරන්නා වූ බිය නැති කේසර සිංහ රාජයෙක් මෙන්ද, වැසි කාලයෙහි මහා වර්ෂාවක් වසින කලක් මෙන්ද, ආකාශ ගංගාවක් (ස්වර්ගයේ ගංගාවක්) පහතට බසින කලක් මෙන්ද, රුවන් දාමයක් ගොතන්නාක් මෙන්ද, අෂ්ටාංගයෙන් (අංග අටකින්) සමන්විත වූ, කනට මිහිරි වූ, සිතට ප්‍රිය වූ, බ්‍රහ්ම ස්වරයෙන් නා නා නය (විවිධ ක්‍රම) නිපුණ වූ, විචිත්‍ර වූ, මධුර වූ ධර්ම දේශනාව කොට වදාළ සේක.</p>

<p>ඒ තීර්ථක ශ්‍රාවකයෝ බුදුන්ගේ ධර්මය අසා පහන් වූ සිත් ඇතිව නැගී සිට, දසබලධාරී වූ බුදුරජාණන් වහන්සේට නමස්කාර කොට, තීර්ථක ලබ්ධිය (මිසදිටු අදහස්) අතහැර බුදුන් සරණ ගියහ. ඔවුහු එතැන් පටන් සෑම කල්හිම අනේපිඬු මහ සිටාණන් සමඟ සුවඳ මල් ආදිය ගෙන විහාරයට ගොස් බණ අසති. දන් දෙති. සිල් රකිති. පෙහෙවස් වසති.</p>

<p>ඉක්බිත්තෙන් බුදුරජාණන් වහන්සේ සැවැත් නුවරින් රජගහ නුවරට වැඩි සේක. එකල්හි ඒ තීර්ථක ශ්‍රාවකයෝ බුදුන් රජගහ නුවරට වැඩි කල්හි, බුදුන්ගේ සරණ හැර දමා නැවත අන්‍ය තීර්ථකයන්ගේ සරණ ගෙන, තමන්ගේ පැරණි ඇදහීම්වලම පිහිටියාහ. බුදුරජාණන් වහන්සේත් සත් අට මසක් කල් ගත කොට නැවත ජේතවනයට වැඩි සේක. අනේපිඬු මහ සිටාණෝත් නැවත ඔවුන් කැඳවාගෙන බුදුන් සමීපයට ගොස්, සුවඳ මල් ආදියෙන් පූජා කොට, බුදුන්ට නමස්කාර කොට එකත්පස්ව හුන්නාහ. ඒ තීර්ථක ශ්‍රාවකයෝත් බුදුන් වැඳ එකත්පස්ව හුන්නාහ. එකල්හි ඔවුන් බුදුරජාණන් වහන්සේ චාරිකාවේ වැඩි කල්හි, තමන් ගත් සරණ අතහැර නැවත අන්‍ය තීර්ථකයන්ගේ සරණ ගෙන මුල් ලබ්ධියෙහිම පිහිටි බව අනේපිඬු මහ සිටාණෝ බුදුන්ට දැන්වූහ.</p>

<p>එකල්හි සර්වඥයන් වහන්සේ ප්‍රමාණ කළ නොහැකි තරම් දීර්ඝ කාලයක සිට අතරක් නැතිව පවත්වන ලද වචනයේ සුචරිතානුභාවයෙන්, දිව්‍ය සුවඳින් සුවඳ කැවූ, නොයෙක් සුවඳින් පිරුණු රුවන් කරඬුවක් විවෘත කරන කලක් පරිද්දෙන් මුඛ පද්මය විවෘත කොට මධුර ස්වර විහිදුවමින්, “සැබෑද? උපාසකවරුනි, තොපි තෙරුවන් සරණ හැර අන්‍ය තීර්ථකයන්ගේ සරණ ගියහුද?” යි විචාරා වදාළ සේක.</p>

<p>එකල්හි තමන් කළ ක්‍රියාව වසන් කරන්නට නොහැකි වූ ඔවුන් විසින්, “සැබව, ස්වාමීනි” යි කී කල්හි, බුදුහු උපාසකවරුන්ට ආමන්ත්‍රණය කොට, “එම්බා උපාසකවරුනි, යටින් අවීචි මහා නිරයත්, ඉහළින් භවාග්‍රයත් (ලොව ඉහළම තලය) කෙළවර කොට ඇති, හරහට අනන්ත අප්‍රමාණ සක්වළෙහි සීල, සමාධි, ප්‍රඥාදී වූ ගුණයෙන් බුදුන් හා සමාන කෙනෙක් නැත. බුදුන්ට වඩා උතුම් කෙනෙක්ම නැත. මෙසේ උත්තම ගුණයෙන් සමන්විත වූ රත්නත්‍රය සරණ ගිය උපාසක කෙනෙක් වේවා, උපාසිකා කෙනෙක් වේවා නරකාදී වූ සතර අපායෙහි උපදින්නෝ නොවෙති. ඔවුහු අපාය උප්පත්තියෙන් මිදී දිව්‍ය ලෝකයෙහි ඉපිද මහා සම්පත් අනුභව කරති. එසේ හෙයින් තොපි හැමදෙනා මෙබඳු සරණ හැර අන්‍ය තීර්ථකයන්ගේ සරණ යන්නවුන් විසින් කරන ලද්දේ බලවත් නපුරකි” යි වදාළ සේක.</p>

<p>තවද, “උපාසකවරුනි, බුද්ධානුස්සතිය, ධම්මානුස්සතිය, සංඝානුස්සතිය යන කමටහන් (භාවනා) නම් සෝවාන් මාර්ගය හා සෝවාන් ඵලය දෙන්නේය. සකෘදාගාමී මාර්ගය හා සකෘදාගාමී ඵලය දෙන්නේය. අනාගාමී මාර්ගය හා අනාගාමී ඵලය දෙන්නේය. අරහත් මාර්ගය හා අරහත් ඵලය දෙන්නේය” යි මේ ආදී වූ කාරණයෙනුත් ධර්ම දේශනා කොට, “මෙබඳු රත්නත්‍රය සරණ බිඳ දැමූ තොප විසින් නොකළ යුතු දෙයක් කරන ලද්දේය” යි වදාළ සේක.</p>

<p>මෙසේ භාග්‍යවත් වූ තිලෝගුරු බුදුරජාණන් වහන්සේ නොයෙක් ආකාරයෙන් උපාසකවරුන්ට අවවාද කොට, “උපාසකවරුනි, පෙරත් මනුෂ්‍යයෝ පිහිටක් නැති දෙය (අසරණය) පිහිට යැයි (සරණ යැයි) සිතා වැරදි මතයක් ගෙන (විරුද්ධ ග්‍රහණයක් ගෙන), අමනුෂ්‍යයන් විසින් අරක් ගන්නා ලද කාන්තාරයෙහි යක්ෂයන්ට ගොදුරුව මහා විනාශයට පැමිණියෝය. සැබෑ පිහිටම පිහිට යැයි ඒකාන්ත කොට නිවැරදි මතයක් (අවිරුද්ධ ග්‍රහණයක්) ගත්තා වූ මනුෂ්‍යයෝ ඒ කාන්තාරයෙහිම සුවසේ පැමිණියෝ නොවෙද?” යි වදාරා, නිහඬව වැඩ සිටි සේක.</p>

<p>එකල්හි අනේපිඬු මහ සිටාණෝ හුනස්නෙන් නැගී සිට, බුදුන් වැඳ ස්තුති කොට දොහොත් මුදුනේ තබා, “ස්වාමීනි, දැනට මේ උපාසකවරුන්ගේ උතුම් වූ රත්නත්‍රය සරණ හැර වැරදි මතයක් ගැනීම අපට ප්‍රකාශය. නමුත් අතීතයෙහි යක්ෂයන් විසින් අරක් ගන්නා ලද කාන්තාර මාර්ගයෙහි වැරදි මත ගත්තවුන්ගේ (විරුද්ධග්‍රාහීන්ගේ) විනාශය හා නිවැරදි මත ගත්තා වූ (අවිරුද්ධ ග්‍රාහිත) මනුෂ්‍යයන් යහපතට (ස්වාර්ථයට) පැමිණි බව අපට සැඟවී ඇත්තේය. නුඹ වහන්සේටම එය ප්‍රකාශය. ස්වාමීනි, ආයාචනා කරමු. පින්වත් වූ සර්වඥයන් වහන්ස, ආකාශයෙහි පුන් සඳ මඬල නගා පාන්නාක් මෙන් මේ කාරණය ප්‍රකාශ කොට වදාළ මැනවැ” යි ආරාධනා කළාහුය.</p>

<p>ඉක්බිත්තෙන් බුදුහු, “සිටාණෙනි, මා විසින් අප්‍රමාණ වූ කාලයක් මුළුල්ලෙහි දස පාරමිතාවන් පුරා ලෝකවාසීන්ගේ සැක දුරු කරන පිණිසම සර්වඥතා ඥානය අවබෝධ (ප්‍රතිවේධ) කරන ලද්දේය. සිංහ තෙලෙන් රන් තලියක් පුරවන්නාක් මෙන් සිත සකස් කොට කන් යොමා අසව” යි සිටාණන්ට සිහිය උපදවා, ඝන මේඝයක් පලා පුන් සඳ මඬලක් පිටතට ගෙන පාන්නාක් මෙන් භවාන්තරයෙන් (අතීත ආත්ම භාවයෙන්) සැඟවුණා වූ කාරණය ප්‍රකාශ කොට වදාළ සේක.</p>

<div class="subhead">අතීත කථාව</div>

<p>යටගිය දවස කාසි රට බරණැස් නුවර බ්‍රහ්මදත්ත නම් රජ කෙනෙක් සතර සංග්‍රහ වස්තුවෙන් ජනතාව සතුටු කරමින් (ජනරංජනය කොට) රාජ්‍යය කරන්නාහුය. ඒ කාලයෙහි පුරන ලද බෝධි සම්භාර ඇති අප මහා බෝසතාණෝ සාත්තුනායක (වෙළඳ නායක) කුලයක පිළිසිඳගෙන, ක්‍රමයෙන් වැඩිවිය පැමිණ, පන්සියයක් කරත්තවලින් වෙළඳාම් කොට ඇවිදින්නාහ. ඒ බෝධිසත්වයෝ කලෙක නැගෙනහිරින් බස්නාහිරට යති. කලෙක බස්නාහිරින් නැගෙනහිරට යති. එකල බරණැස් නුවර තවත් සාත්තුනායක පුත්‍රයෙක් විය. හෙතෙම නුවණ නැත්තෙකි (අඥානය), දක්ෂ නොවූවෙකි (අව්‍යක්තය), උපායෙහි දක්ෂ නොවෙයි.</p>

<p>ඒ කාලයෙහි බෝධිසත්වයෝ බරණැස් නුවරින් ඉතා වටිනා බඩු ගෙන පන්සියයක් ගැල් (කරත්ත) ගමනට සූදානම් කරවා සිටවූහ. ඒ නුවණ නැති සාත්තුනායක පුත්‍රයාද එසේම පන්සියයක් ගැල්වල බඩු පුරා ගමනට සූදානම් කරවා සිටවූයේය. බෝධිසත්වයෝ, “ඉදින් මේ නුවණ නැති සාත්තුනායක පුත්‍රයා මා සමඟ යේ නම්, ගැල් දහසක් එක මග යන්නට පටන් ගත් විට පාර ප්‍රමාණවත් නොවන්නේය. මනුෂ්‍යයන්ට දර හා ජලයද, ගවයන්ට තණකොළද සොයා ගැනීම අපහසු වනු ඇත. එබැවින් මොහුවත්, මමවත් පළමුව යාම කළ යුතුය” යි සිතා, බෝධිසත්වයෝ ඒ අඥාන වූ සාත්තුනායකයා කැඳවා මේ බව කියා, “අප දෙදෙනා එක්ව යන්නට නොහැකිය. කුමක්ද කරන්නේ? ඔබ ඉදිරියෙන් යන්නෙහිද? නැත්නම් පසුව යන්නෙහිද?” යි විමසූහ.</p>

<p>එවෙලෙහි හෙතෙම මෙසේ සිතුවේය: “තමා ඉදිරියෙන් යන කල්හි බොහෝ වාසි (අනුසස්) වන්නේය. ගැල් රෝදවලින් නොකැඩුණු මාර්ගයෙන් සෙමින් ගැල් ඇදගෙන යා හැකිය. ගවයන්ට වෙනත් ගවයන් නොකෑ තණකොළ කන්නට ලැබේ. මනුෂ්‍යයන්ට වෙනත් කිසිවකු විසින් නොකැඩූ පලා කොළ ලැබෙන්නේය. පිරිසිදු වූ ජලය ලැබෙන්නේය. කැමති පරිදි මිල නියම කරගෙන බඩු විකුණමි” යි සිතා, හෙතෙම “යහළුව, මම පළමුව යමි” යි කීවේය.</p>

<p>මහ බෝධිසත්වයෝත් පසුව යාමෙහි බොහෝ වාසි දැක මෙසේ සිතූහ: “ඉදිරියෙහි යන්නා වූ සත්ත්වයෝ මාර්ගයේ විෂම තැන් සම කරති. මම ඔවුන් ගිය මගින් යෙමි. කලින් ගිය ගවයන් මෝරා ගිය තද තණකොළ කති. මාගේ ගවයන්ට නැවත අලුතින් හටගත් මිහිරි වූ ලා තණකොළ කන්නට ලැබේ. කලින් පලා කොළ කඩා ගත් තැනින් අලුතින් වැඩුණු දළු පලා මනුෂ්‍යයන්ට මිහිරි ය. පළමුව ජලය නැති තැන වළවල් හාරා ජලය උපදවති. මොවුන් විසින් හාරන ලද වළවල්වලින් අපි ජලය බොමු. පළමුව මිල නියම කරන ලද්දේ නම්, එය හරියට මනුෂ්‍යයන්ගේ දිවි ගැලවුවාක් මෙනි (මිල ගණන් ගැන තර්ක කර කර ඉන්නට ඕනෑ නැත). මම පස්සෙන් ගොස් මොවුන් විසින් නියම කළ මිලටම බඩු විකුණමි” යි ඒ මහා බෝසතාණෝ මෙතෙක් වාසි දැක, “යහළුව, ඔබ පළමුව යව” යි කීවාහුය.</p>

<p>එකල්හි නුවණ නැති සාත්තුනායක “යහපත යහළුව” යි කියා ගැල් සූදානම් කරගෙන නික්ම, ක්‍රමයෙන් මිනිස් වාසය ඉක්මවා කාන්තාරයට ඇතුළු වන තැනට (කාන්තාර මුඛයට) පැමිණියේය. හෙතෙම පළමුව සෑම කරත්තයකම විශාල කළ ගෙඩි තබ්බවා, ජලය පුරවාගෙන සැට යොදුන් කාන්තාර මාර්ගයෙහි ගමන් ඇරඹුවේය. ඉක්බිත්තෙන් ඔහු කාන්තාර මැදට පැමිණි කල්හි, එහි අරක් ගත් යක්ෂයෙක්, “මේ මනුෂ්‍යයන් ගෙන යන ජලය ඉවත් කරවා, මොවුන් දුර්වල කොට සියල්ලන්ම කමි” යි සිතා, මුළු ශරීරයෙන්ම සුදු පාට වූ (ධවල වූ) ගවයන් දෙදෙනෙකු යොදන ලද සිත්කලු වූ කරත්තයක් (යානාවක්) මවාගෙන, දුනු, ඊතල හා පළිහ ආයුධ අතින් ගත්, අමනුෂ්‍යයන් දස දොළොස් දෙනෙකු පිරිවරාගෙන, ඇඹුල හා මානෙල් මල් පැළඳ, තෙත් හිසකේ හා තෙත් ඇඳුම් ඇතිව, ප්‍රධාන පුරුෂයකු මෙන් ඒ රථයේ හිඳ, මඩ තැවරී ගියා වූ රථයකින් යුක්තව පෙරමගට (ඉදිරියට) ගියේය.</p>

<p>ඔහුගේ පිරිවර අමනුෂ්‍යයෝද රථයේ ඉදිරියෙන් හා පස්සෙන් යමින්, තෙත් හිසකේ හා තෙත් ඇඳුම් ඇතිව, ඇඹුල හා මානෙල් මල් පැළඳ, රත් නෙළුම් හා සුදු නෙළුම් මිටි අතින් ගෙන, නෙළුම් අල හා නෙළුම් දැලි කමින්, ජල බිංදු හා මඩ බිංදු වගුරුවමින් නික්මුණාහ. යක්ෂයා ඉදිරියෙන් එන්නා වූ සාත්තුනායකයා දැක, තමාගේ යානාව පාරෙන් ඉවතට ගෙන, “කොහි යන්නේද?” යනාදී වශයෙන් ඔහු හා සමග සුවදුක් කථා කළේය.</p>

<p>සාත්තුනායකයාද තමාගේ යානාව මගින් ඉවත් කොට සෙසු ගැල්වලට යන්නට මග ඉඩ හැර, එකත්පස්ව සිටියේය. එවිට ඒ යක්ෂයා මෙසේ කීය: “අපි නම් බරණැස් නුවර සිට ආවෙමු. ඔබලා හැමදෙනා ඇඹුල හා මානෙල් මල් පැළඳ, රත් නෙළුම් හා සුදු නෙළුම් අතින් ගෙන, නෙළුම් අල හා නෙළුම් දැලි කමින්, මුළු ශරීරයෙහි මඩ තවරාගෙන, පිනි බිංදු වගුරුවා වගුරුවා කොහි සිට එන්නහුද? තොපි එන මග වැසි වසිනවද? ඇඹුල හා මානෙල් මල් ආදියෙන් ගැවසී ගත් විල් තිබේදැ” යි විමසුවේය.</p>

<p>යක්ෂයා ඔහුගේ බස් අසා, “යහළුව, ඔබ මොනවා කියනවාද? අර පෙනෙන්නේ නිල් වූ වන රේඛාවය (වනාන්තර මායිමය). එතැන පටන් සියලු වනය ජලයෙන් පිරී ඇත්තේය. නිතර වැසි වසින්නේය. කඳු අතරින් ජලය ගලා බසින්නේය. ඒ ඒ තැන නෙළුම් මලින් ගැවසී ගත් විල් හා පොකුණු ඇත්තේය” යි කියා, පිළිවෙළින් යන්නා වූ ගැල්වල මනුෂ්‍යයන් අතින්, “මේ ගැල් අරගෙන කොහි යවුදැ” යි විමසුවේය. එකල්හි ඒ මනුෂ්‍යයෝ “අසවල් ජනපදයට යමු” යි කීහ. “මේ මේ ගැලෙහි මොන බඩුදැ” යි විමසුවේය. “අසවල් බඩුය” යි කීහ. “පස්සෙන් එන්නා වූ ගැල් ඉතා බරව එන්නේය. ඒ ගැල්වල කුමන බඩුදැ” යි විමසුවේය. “වතුර පිරවූ ගැල්ය” යි කීහ. “මුල සිට මෙතන දක්වා වතුර ගෙන ආ ඔබ කළ දෙය ඉතා යහපත්ය. නමුත් මෙතැන් පටන් ඔබ ගෙන යන වතුරෙන් ප්‍රයෝජනයක් නැත. ඉදිරියෙහි බොහෝ වතුර ඇත. වතුර කළ ගෙඩි බිඳ වතුර අහක දමා සැපසේ යන්න” යි කීවේය.</p>

<p>මෙසේ කියා, “ඔබලා යන්න. අපට පමා වෙයි” යි කියා, ටික දුරක් ගොස් නොපෙනී ගොස් තමාගේ යක්ෂ පුරයටම ගියේය. ඒ අඥාන වූ සාත්තුනායකයාද තමාගේ නුවණ නැති බැවින් යක්ෂයාගේ බස් පිළිගෙන, කළ ගෙඩි බිඳුවා වතුර උගුරක්වත් ඉතිරි නොකර සියලු වතුර අහක දමවා, ගැල් පමණක් පදවාගෙන නික්මුණේය. ඉදිරියේ ස්වල්ප මාත්‍ර වූ ජලයක්වත් නොවීය. මනුෂ්‍යයෝ ජලය නොලැබ හෙම්බත් වී, සවස් වනතුරු ගොස්, ගැල් වටේට සිටුවා (ගැල් වලල්ලක් ලෙස), ගවයන් ගැල් රෝදවල බැඳ සිටවූහ. ගවයන්ට බොන්නටවත්, මිනිසුන්ට බත් උයන්නටවත් වතුරක් නැති විය. වතුර නොලැබ මිරිකී ගියා වූ මනුෂ්‍යයෝ ඒ ඒ තැන වැතිර නිදන්නට පටන් ගත්හ. රාත්‍රී කාලයෙහි යක්ෂයෝ යක්ෂ පුරයෙන් අවුත් ගවයන් හා මනුෂ්‍යයන් මරා මස් අනුභව කොට ඇට පමණක් ඉතිරි කර ගියහ. මෙසේ ඒ නුවණ නැති සාත්තුනායකයා නිසා සියලු සත්ත්වයෝ විනාශයට පත්වූහ. අත් ඇට ආදිය ඒ ඒ අත විසිරී ගියේය. පන්සියයක් ගැල් බඩු පිරූ ලෙසම තිබුණේය.</p>

<p>මහා බෝධිසත්වයෝද නුවණ නැති සාත්තුනායකයන් ගොස් මසක් හෝ එකහමාරක් පමණ ඉක්ම ගිය පසු, පන්සියයක් ගැල්වල බඩු පටවාගෙන නුවරින් නික්ම, ක්‍රමයෙන් වතුර නැති අමනුෂ්‍යයන් වසන කාන්තාරයට ඇතුළු වන තැනට පැමිණියෝය. මෙසේ පැමිණියා වූ මහ බෝධිසත්වයෝ එතැනදී මහ කළ ගෙඩිවල වතුර පුරවා බොහෝ වතුර ගෙන, තමන් හා එක්ව යන මිනිසුන් කැඳවා කඳවුරු බැඳගෙන, සිටි තැන බෙර පියවි කරවා (බෙර ගස්වා) මනුෂ්‍යයන් රැස් කොට මෙසේ කීහ: “මාගෙන් නොවිමසා වතුර පතක් (කෝප්පයක්) තරම්වත් ප්‍රයෝජනයට නොගන්න. මේ කාන්තාර මග විෂ ගස් ඇත්තේය. එබැවින් පෙර නොකෑ විරූ පලා කොළයක්, මලක්, ගෙඩියක් මාගෙන් නොවිමසා නොකන්න” යි මෙසේ මනුෂ්‍යයන්ට අවවාද කොට බඩු පටවන ලද පන්සියයක් ගැල් හා සමග අමනුෂ්‍යයන් විසින් අරක් ගන්නා ලද වතුර නැති (නිරුදක) කාන්තාරයට පැමිණියෝය.</p>

<p>ඒ මහා බෝසතාණන් කාන්තාර මැදට පැමිණි කල්හි, ඒ යක්ෂයා පළමු පරිද්දෙන්ම බෝධිසත්වයන් එන පෙරමග තමා පෙනී සිටියේය. බෝධිසත්වයෝ ඔහු දැකලම (දුටු වහාම) හඳුනා ගත්හ. “මේ කාන්තාරයෙහි වතුර නැති හෙයින් ‘නිරුදක කාන්තාරය’ යයි මේ කාන්තාරයට නමක් ඇත්තේය. මොහු බිය නැත්තෙකි. රත් වූ ඇස් ඇත්තේය. මොහුගේ ඡායාවත් (හෙවණැල්ලත්) නොපෙනෙන්නේය. ඒකාන්තයෙන්ම මොහු විසින් පළමුව ගිය නුවණ නැති සාත්තුනායකයා ඔහුගේ පිරිසත් සමග, ගැල්වල පිරූ වතුර අහක දම්මවා, ක්ලාන්ත කරවා කන ලද්දේ වන්නේය. නමුත් මාගේ නුවණ ඇති බව හා උපායෙහි දක්ෂ බව මොහු නොදනිති යි සිතමි” යි සිතා, ඉක්බිත්තෙන් ඔහුට මෙසේ කීහ. “ඔබලා හැමදෙන යන්න. අපි වෙළඳුන් බැවින් වෙනත් වතුරක් නොදැක ළඟ ඇති වතුර අහක නොදමමු. වතුර දුටු තැනකදී වතුර අහක දමා ගැල් සැහැල්ලු කරගෙන යන්නෙමු” යි කීහ.</p>

<div class="image-placeholder" data-prompt="Masterpiece, Ancient South Asian painting style, No Frame, No Cracks, No Fading, high quality, sharp focus. The Bodhisattva, a merchant with golden skin, wearing white robes and having a top knot, stands confidently next to a large wooden bullock cart in a dry, sandy desert landscape. He is looking calmly but sharply at a deceptive figure standing a short distance away. This deceptive figure is a Yaksha (demon) disguised as a wealthy noble lord, riding in a beautiful carriage drawn by white bulls. The Yaksha is wearing wet clothes, adorned with blue lotus garlands, holding a red lotus, and appears to be dripping with water and mud as if he came from a rainy area, despite the surrounding desert being extremely dry and hot. The scene captures the contrast between the dry desert environment and the wet, disguised demon, highlighting the Bodhisattva's wisdom in recognizing the illusion.">
<img src="../jathaka-images/10_img_1.jpeg" class="story-image" alt="Story Illustration" >
    <span class="img-label">[බෝධිසත්ව වෙළඳ නායකයා කාන්තාරයේදී වෙස්වලාගත් යක්ෂයා හමුවන අවස්ථාව]</span>
</div>

<p>යක්ෂයා ටික දුරක් ගොස් නොපෙනී ගොස් තමාගේ යක්ෂ පුරයටම ගියේය. යක්ෂයා ගිය කල්හි මනුෂ්‍යයෝ බෝධිසත්වයන්ට මෙසේ කීහ: “ස්වාමීනි, මේ මනුෂ්‍යයෝ ‘මේ නිල් වූ වන රේඛාව පෙනෙන්නේය, එතැන් පටන් නිතර වැසි වසින්නේය’ යි කීහ. මානෙල් මල් පැළඳ, රත් නෙළුම් සුදු නෙළුම් මිටි ගෙන, නෙළුම් අල හා නෙළුම් දැලි කමින්, තෙත් ඇඳුම් හැඳ, තෙත් වූ හිසකේ ඇතිව ආවාහුය. එසේ හෙයින් අපි සියල්ලෝ ගෙන යන වතුර අහක දමා, ගැල් සැහැල්ලු කරගෙන ඉක්මනින් යමු” යි කීහ.</p>

<p>බෝධිසත්වයෝ ඒ මිනිසුන් කී බස් අසා ගැල් නවතා, මනුෂ්‍යයන් රැස් කොට, “ඔබලා විසින් මේ කාන්තාර මාර්ගයේ විලක්වත් පොකුණක්වත් ඇතැයි කිසිවෙකුගෙන් අසා තිබේදැ” යි විමසූහ. “ස්වාමීනි, අසා නැත. මෙය වතුර නැති (නිරුදක) කාන්තාරය යැයි ප්‍රකටය” යි ඒ මනුෂ්‍යයෝ කීහ. එකල්හි බෝධිසත්වයෝ කියන්නාහු, “අප දුටු මනුෂ්‍යයන්ගෙන් සමහරෙක් ‘මේ නිල් වූ වල් රොදින් එහාට වැසි වසින්නේ ය’ යි කීහ. වැසි සුළඟ නම් කොපමණ දුරකට හමන්නේදැ” යි විමසූහ. “ස්වාමීනි, යොදුනක් පමණ දුරට හමන්නේ වේදැ” යි (අවම වශයෙන් යොදුනක් දුරට හමන බව) කීහ. “කුමක්ද? ඔබලා හැමදෙනා අතුරෙන් එක් කෙනෙකුටවත් ඇඟට වැසි සුළඟක් වැදුණේදැ” යි විමසූහ. “නැත, ස්වාමීනි” යි කීහ. “මේඝ ශීර්ෂ (වැසි වලාකුළු මුදුන්) නම් කොපමණ දුරකදී පෙනේදැ” යි විමසූහ. “යොදුනක් පමණ තැන සිට පෙනෙන්නේ වේද ස්වාමීනි” යි කීහ. “ඔබ සියල්ලන්ගෙන් කිසිවෙකු විසිනුත් එක් වැසි වලාකුළක්වත් දකින ලද්දේදැ” යි විමසූහ. “නැත ස්වාමීනි” යි කීහ. “විදුලිය නම් කෙතෙක් තැන සිට පෙනේදැ” යි විමසූහ. “සතර පස් යොදුනක් දුර සිට පෙනෙන්නේ වේද ස්වාමීනි” යි කීහ. “ඔබ හැමදෙනාගෙන් කිසි කෙනෙකුන් විසින් විදුලි ආලෝකයක් දකින ලද්දේදැ” යි විමසූහ. “නැත ස්වාමීනි, විදුලි එළියක් නොදුටුවෙමු” යි කීහ. “මේඝ ධ්වනිය (ගිගුරුම් හඬ) නම් කෙතෙක් තැන සිට ඇසේදැ” යි විමසූහ. “එක් යොදුනකින් ඔබ්බෙහි පටන් ඇසෙන්නේ වේදැයි ස්වාමීනි” කීහ. “කුමක්ද? ඔබ හැමදෙනාගෙන් කිසි කෙනෙකුන් විසින් විදුලි ආලෝකයක් හෝ වැසි ගර්ජනාවක් කරනු ඇසුවෝ ඇද්දැ” යි විමසූහ. “නැත ස්වාමීනි, අකුණු ගසන හඬක් නොඇසුවෙමු” යි කීහ.</p>

<p>එකල්හි මහ බෝසතාණෝ කියන්නාහු, “එම්බා පින්වතුනි, මොහු මනුෂ්‍යයෝ නොවෙති, යක්ෂයෝය. මොහු අප සියල්ලන් ගෙන යන වතුර අහක දම්මවා, දුර්වල කොට කන්නෙමුයි ආවා වූ යක්ෂ කෙනෙක් වෙති. ඉදිරියෙහි ගිය නුවණ නැති සාත්තුනායක පුත්‍රයා උපාය දැනීමෙහි දක්ෂ නැත. ඒකාන්තයෙන් ඒ තැනැත්තා මොවුන් විසින් වතුර අහක දම්මවා, විඩාවට පත් කරවා (මිරිකා), දුර්වල කොට කන ලද්දේ වන්නේය. පන්සියයක් ගැල් බඩු පිරූ ලෙසම තිබෙන්නේය. අපි ඒ බඩු පිරූ ගැල් දකිමු. එසේ හෙයින් වතුර උගුරක්වත් අහක නොදමා වහා වහා ගැල් පදවන්න” යි කියා ගැල් පදවාගෙන නික්මුණාහ.</p>

<p>මහා බෝධිසත්වයෝ යමින් සිට, බඩු පිරූ ලෙසම තිබූ ගැල් දැක, පන්සියයක් ගැල් හා ගවයන් හා මිනිසුන්ගේ අත් පා ඇට ආදිය ඒ ඒ තැන විසිර තිබෙනු දැක, ගැල් මුදවා, ගැල් වටේට තබා (ගැල් වලල්ලෙන්) කඳවුරු බඳවා, වේලාසනින්ම මනුෂ්‍යයන්ට හා ගවයන්ටද බත් හා තණ කවා, මනුෂ්‍යයන් මැද ගවයන් රැස් කොට වැතිරවූහ. තමන් ශක්ති සම්පන්න ප්‍රධාන පුරුෂයන් (මුරකරුවන්) ගෙන, කඩු අතින් ගෙන තුන් යම් රාත්‍රියෙහි රැකවල් ගෙන සිටි ලෙසම අරුණ නැගුණේය. දෙවැනි දවස් උදෑසනම සියලු කටයුතු සපයාගෙන, ගවයන්ට තණ ආදිය කවාගෙන, දුර්වල ගැල් (මාළුගැල්) අතහැර සවිමත් ගැල් (තර ගැල්) ගෙන, අඩු වටිනාකම් ඇති බඩු ඉවත් කරවා, බොහෝ වටිනාකම් ඇති බඩු පටවාගෙන, මහ බෝසතාණෝ තමන් වෙළඳාම් කරන්නට යන්නට සිතූ තැනටම ගොස්, දෙගුණ තෙගුණ මිලයෙන් බඩු විකුණා, සියලු පිරිස රැගෙන නැවත තමන්ගේ නුවරටම ආවාහුය.</p>

<div class="subhead">සමෝධානය</div>

<p>ශාස්තෘ වූ තිලෝගුරු බුදුරජාණන් වහන්සේ මේ කථාව ගෙනහැර දක්වා වදාරා, “මහ සිටාණෙනි, මෙසේ පෙර වැරදි මත (විරුද්ධ ග්‍රාහය) ගත්තෝ මහා විනාශයට පැමිණියෝය. නිවැරදි මත (අවිරුද්ධ ග්‍රාහය) ගත්තා වූ නුවණැත්තෝ අමනුෂ්‍යයන්ගෙන් බේරී, සැපසේ කැමති තැනට ගොස්, බලාපොරොත්තු වූ අර්ථය (අභිමතාර්ථය) සිද්ධ කරගෙන, පෙරළා තමන් වසන තැනට සැපසේ පැමිණියෝ නොවෙද?” යි පූර්වාපර සන්ධි (පෙර හා පසු සම්බන්ධය) ගැළපීම් වශයෙන් අතීත කථාවත් වර්තමාන කථාවත් වදාරා, අවසානයෙහි ‘අපණ්ණක ජාතකය’ ධර්ම දේශනාව කොට වදාරන සේක්:</p>

<div class="gatha">
    <p>“අපණ්ණකං ඨානමෙකෙ - දුතියං ආහු තක්කිකා</p>
    <p>එතදඤ්ඤාය මෙධාවී - තං ගණ්හෙ යදපණ්ණකන්ති”</p>
</div>

<p>යන මේ ගාථාව වදාළ සේක.</p>

<p>මෙහි ‘අපණ්ණක පටිපදාව’ (නිවැරදි ප්‍රතිපදාව) නම් රත්නත්‍රය සරණ යාම, පඤ්ච ශීලය හා දස ශීලය ආරක්ෂා කිරීමය, ප්‍රාතිමෝක්ෂ සංවර ශීලය, ඉන්ද්‍රිය සංවර ශීලය, ආජීව පාරිශුද්ධි ශීලය, ප්‍රත්‍ය සන්නිශ්‍රිත ශීලය යන සියලුම සිල් පිරිසිදුව, සිල් නොකෙළසා (නොකිලිටු කොට) රැකීමය, ඇස ආදී පඤ්චේන්ද්‍රියයන් වසඟ කොට වසන බවය, ආහාරයෙහි පමණ දන්නා බවය, නිදි වැර්ජිත කිරීම (අවදිව සිටීම) ය, පඤ්ච විධ ධ්‍යානය ඉපදවීමය, විදර්ශනා භාවනා කිරීමය, පංච අභිඥා හා අෂ්ට සමාපත්ති ඉපදවීමය, සෝවාන් ආදී වූ සතර ආර්ය මාර්ගය හා සතර ආර්ය ඵලය ඉපදවීමය යන මේ සියල්ල ‘අපණ්ණක පටිපදා’ නම් වෙයි. නිර්වාණගාමී වූ (නිවන් මගට යොමු වූ) ප්‍රතිපත්තිය නම් වෙයි. සර්වඥ ශාසනයට අවිරුද්ධ (පටහැනි නොවන) ප්‍රතිපත්තිය නම් වෙයි.</p>

<p>මෙහි ‘දුතියක පටිපදා’ (දෙවැනි හෙවත් වැරදි ප්‍රතිපදාව) නම් අන්‍ය ලබ්ධි (මිසදිටු අදහස්) ගැනීමය, දස අකුසල ධර්මයෙහි හැසිරීමය, නුසුදුසු වූ කාය වාග් සමාචාරයෙහි යෙදීමය යන මේ සියල්ල වන්නේය. මේ විරුද්ධ (වැරදි) ප්‍රතිපදාව සතර අපායෙහි හා පස් වැදෑරුම් නීච කුලයෙහි උපදවා මහත් දුක් දෙන්නේය. තවද මේ අවිරුද්ධ වූ ඒකාන්ත කාරණ වූ මේ අපණ්ණක (නිවැරදි) ප්‍රතිපත්තියෙහිම පිහිටා, සර්වඥවරයෝ දැඩි වීර්යයෙන් පාරමිතාවන් පුරා බෝධි මූලය සමීපයෙහි හිඳ සම්මා සම්බෝධි ඥානය අවබෝධ (සමධිගමය) කරන්නාහුය. පසේ බුදුවරයෝ පසේබුදු නුවණ (ප්‍රත්‍යේක බෝධි ඥානය) අවබෝධ කරති. බුද්ධ පුත්‍ර වූ ශ්‍රාවකයෝ ශ්‍රාවක පාරමිතා ඥානය අවබෝධ (ප්‍රතිවේධ) කරති.</p>

<p>මෙසේ භාග්‍යවත් වූ බුදුරජාණන් වහන්සේ ඒ උපාසකවරුන්ට ත්‍රිවිධ කුසල සම්පත්තීන් හා දිව්‍ය බ්‍රහ්ම සම්පත්තීන් දක්වා, කෙළවර “මේ ‘අපණ්ණක පටිපදාව’ අරහත් මාර්ගයට පමුණුවා නිර්වාණ සම්පත්තිය සාදා දෙන්නේය” යි කියා, අනේපිඬු මහ සිටාණන් ප්‍රධාන කොට ඇති පන්සියයක් උපාසකවරුන්ට මේ අපණ්ණක ධර්ම දේශනාව දක්වා, අවසානයෙහි චතුරාර්ය සත්‍යය සොළොස් (16) ආකාරයකින් ප්‍රකාශ කොට වදාළ සේක.</p>

<p>මේ චතුස්සත්‍ය ධර්ම දේශනාවගේ කෙළවර, ඒ සියලු පන්සියයක් උපාසකවරු එක් දහස් පන්සියයක් (යෙළ දහසක්) කෙලෙසුන් නසා, දහසක් නයින් ප්‍රතිමණ්ඩිත වූ (අලංකාර වූ) සෝවාන් ඵලයෙහි පිහිටියාහ. බුදුරජාණන් වහන්සේ මේ ධර්ම දේශනාව ගෙනහැර දක්වා වදාරා මේ අපණ්ණක ජාතකය නිමවා වදාළ සේක.</p>

<p>“එසමයෙහි අඥාන වූ සාත්තුනායක පුත්‍රයා නම් දැන් මේ දේවදත්ත ස්ථවිරයෝය. ඔහුගේ පිරිස නම් දේවදත්ත පිරිස වන්නේය. එසමයෙහි නුවණැති සාත්තුනායකයාගේ පිරිස නම් දැන් බුදු පිරිස වන්නාහ. එසමයෙහි නුවණැති සාත්තුනායක පුත්‍රයා නම් දැන් තිලෝගුරු සම්මා සම්බුදුරජ වූ මම ම වෙමි” යි තමන් වහන්සේ දක්වා වදාළ සේක.</p>

        

        <!-- Story 11 -->
        <h2>2. වණ්ණුපථ ජාතකය</h2>
<div class="subhead">වර්තමාන කථාව: වීර්යය අත්හළ භික්ෂුව</div>

<p>තවද එක් සමයක බුදුරජාණන් වහන්සේ දෙව්රම් වෙහෙර වැඩ වසන සේක්, භාවනා කිරීමේ වීර්යය අත්හළ භික්ෂූන් වහන්සේ නමක් අරබයා මේ ජාතකය වදාළ සේක.</p>

<p>ඒ කෙසේද යත්?</p>

<p>බුදුරජාණන් වහන්සේ සැවැත් නුවර වසන කල්හි, එම නුවර වසන්නා වූ එක් කුල පුත්‍රයෙක් ජේතවනාරාමයට ගොස් බුදුන්ගේ බණ අසා, තෙරුවන් කෙරෙහි පැහැදුණු සිත් ඇතිව, කාමයෙහි ඇති දෝෂ ද පැවිද්දෙහි ඇති අනුසස් ද අසා මහණ වී උපසම්පදා විය. උන්වහන්සේ පස් වසරක් ඇතුළත උභය මාතෘකාවන් කටපාඩම් කොට, ශික්ෂා පද ඉගෙන, භාවනා මාර්ගයන් ඉගෙන, සර්වඥයන් වහන්සේ සමීපයෙහිදී තමන් වහන්සේට රුචි වූ කමටහනක් ගෙන, හුදකලාව වාසය කිරීමට කැමතිව වනයට වැද, වනයෙහි ශ්‍රද්ධාවත් උපාසකවරුන් විසින් කරවා පිළිගන්වන ලද පන්සලක වස් විසූ සේක.</p>

<p>වස් කාලය වූ තුන් මස මුළුල්ලෙහි මාර්ග ඵල උපදවා ගැනීමට උත්සාහ කරන උන්වහන්සේ, “විදර්ශනා ආලෝකයක් වේවා, ප්‍රතිභාග නිමිත්තක් වේවා” උපදවා ගත නොහැකිව මෙසේ සිතූ සේක.</p>

<p>“සර්වඥයන් වහන්සේ විසින් පුද්ගලයෝ සතර දෙනෙක් වදාරන ලදහ. ඔවුන් සතර දෙනා අතුරෙන් මා ‘පදපරම’ (මෙම ආත්මයේදී මාර්ග ඵල ලැබීමට පින් මදි අයෙක්) වීමට කරුණු යෙදී ඇත්තේය. මට මේ ආත්ම භාවයෙහි මාර්ගයක්වත් ඵලයක්වත් නැතැයි සිතමි. එසේ හෙයින් මේ වනයෙහි වාසය කරමින් කුමක් කෙරෙම් ද? සර්වඥයන් වහන්සේ සමීපයට ගොස් රූපාග්‍රප්‍රාප්ත වූ බුදුන්ගේ ශරීර ශෝභාව බල බලා, මිහිරි වූ බණ අසමින් විසුවෙම් නම් යහපත් වන්නේය” යි සිතා නැවත ජේතවනාරාමයට වැඩි සේක.</p>

<p>එකල්හි උන්වහන්සේ දැක සතුටු වූ හිතවත් භික්ෂූහු මෙසේ කීවෝය.</p>

<p>“ඇවැත්නි, තෙපි ලොව්තුරා බුදුන්ගෙන් කමටහන් ගෙන මහණ දම් පුරමියි ගිවිස, දැන් වනයෙන් අවුත් සමූහයා සමඟ ඇලී වාසය කරන්නේ කිමෙක්ද? තොපගේ පැවිදි කෘත්‍යය මුදුන් පැමිණියේද? නැවත උපතක් නැති වන පරිදි අර්හත් ඵල ඥානය අවබෝධ කළේදැ?” යි ඇසූහ.</p>

<p>“ඇවැත්නි, මම මාර්ගයක්වත් නොලැබීම නිසා අභව්‍ය පුද්ගලයෙක් විය යුතු යැයි සිතා වීර්යය අත්හැර ආවෙමි” යි ඒ භික්ෂුව කී සේක.</p>

<p>එකල්හි භික්ෂූන් වහන්සේලා කියන සේක්, “ඇවැත්නි, දැඩි වීර්යය ඇති සර්වඥයන් වහන්සේගේ ශාසනයෙහි මහණ වී භාවනා කොට මාර්ග ඵල ඉපදවීමෙහි වීර්යය අත්හැරියෙහිය. තොප විසින් නොකළ යුත්තක්ම කරන ලදී. අප හා කැටිව එව, සර්වඥයන් වහන්සේ සමීපයට යමු” යි කියා ඒ භික්ෂුව කැඳවාගෙන බුදුන් සමීපයට ගිය සේක.</p>

<p>සර්වඥයන් වහන්සේ භික්ෂූන් දැක, “මහණෙනි, තෙපි මේ භික්ෂුව අකමැත්තෙන් මෙන් කැඳවාගෙන කුමක් පිණිස ආවහුද? මොහු විසින් කවර අපරාධයක් කරන ලද්දේදැ?” යි විචාරා වදාළ සේක.</p>

<p>එකල්හි භික්ෂූන් වහන්සේලා මෙසේ දැන්වූ සේක. “ස්වාමීනී, මේ මහණ මෙබඳු නෛර්යාණික (නිවන් මගට පමුණුවන) ශාසනයෙහි මහණ වී මහණ දම් පුරන්නේ වීර්යය අත්හැර ආයේය” යි දැන්වූ සේක.</p>

<p>එකල්හි සර්වඥයන් වහන්සේ, “සැබෑද! මහණ, තා වීර්යය අත්හැරියෙහිද?” යි වදාරා, “සැබෑව, ස්වාමීනි” යි දැන්වූ කල්හි මෙසේ වදාළ සේක.</p>

<p>“කිමෙක්ද? මහණ, තෝ මෙබඳු ශාසනයේ මහණ වී අල්පේච්ඡ සේක, සන්තුෂ්ට සේක, කුලයන්හි හා ගණයාගේ නොඇලෙන සේක, වඩන ලද වීර්යය ඇති සේකැයි මෙසේ තමා ප්‍රසිද්ධ නොකොට, ‘මේ මහණ හරණ ලද වීර්යය ඇත්තේය’ යි කුමක් පිණිස ප්‍රකාශ කරවූයෙහිද? මහණ, තෝ පෙර වීර්යවන්ත වූයේ නොවේද? තා එක තැනැත්තෙකු වූ කල්හි කළ වීර්යය නිසා මරුකතරකදී පන්සියයක් ගැල්වල සිටි ඒ මිනිසුන් හා ගොනුන් පැන් ලබා සුව සේවායට පැමිණියෝ නොවේද? දැන් තෝ කවර කාරණයකින් වීර්යය අත්හැරියෙහි දැයි” වදාළ සේක.</p>

<p>එකල්හි ඒ මහණ මේ වචන මාත්‍රයෙන්ම සිතට දිරිය ලද්දේ විය.</p>

<p>ඒ කථාව අසා භික්ෂූන් වහන්සේ බුදුන්ට යාච්ඤා කරන සේක්, “ස්වාමීනි, දැන් මේ භික්ෂුව විසින් වීර්යය අත්හළ බව අප සැමට ප්‍රකාශය. එහෙත් අතීතයෙහි මොහු තනි පුද්ගලයෙකු වශයෙන් කළ වීර්යය නිසා මරු කතරකදී ගොනුන් හා මිනිසුන් පැන් ලබා සුව සේවායට පැමිණි බව භවාන්තරයෙන් වැසී ඇති හෙයින් අපට අප්‍රකාශය. නුඹ වහන්සේගේ සර්වඥතා ඥානයටම එය ප්‍රකාශය. අපටත් ඒ කාරණය ප්‍රකාශ කොට වදාළ මැනවැ” යි ආරාධනා කළ සේක.</p>

<p>එකල්හි සර්වඥයන් වහන්සේ, “එසේ වී නම් මහණෙනි, අසව්” යයි කියා ඒ භික්ෂූන්ට සිහි උපදවා භවාන්තරයෙන් සැඟවුණා වූ කාරණය ප්‍රකාශ කොට වදාළ සේක.</p>

<div class="subhead">අතීත කථාව: වණ්‌ණුපථ ජාතකය</div>

<p>යටගිය දවස කසී රට බරණැස් නුවර බ්‍රහ්මදත්ත නම් රජ කෙනෙකු රාජ්‍යය කරන කල්හි, අප මහා බෝධිසත්වයන් වහන්සේ සාත්තුනායක කුලයෙහි පිළිසිඳගෙන, වැඩිවිය පැමිණ පන්සියයක් ගැලින් වෙළඳාම් කොට ඇවිදින්නාහුය. මෙසේ වෙළඳාම් කොට ඇවිදින්නා වූ මහා බෝධිසත්ත්වයෝ එක් කලෙක මරු කතරකට (කාන්තාරයකට) පැමිණියාහුය.</p>

<p>ඒ වාලුකා කාන්තාරයෙහි වැලි ඉතා සියුම් වන්නේය. මිටින් ගත් වැලි මිටේ රඳා නොසිටින්නේය. හිරු නැගි වේලාවේ පටන් කිහිරි අඟුරු රැසක් මෙන් කකියන්නේය. පයින් වැලි මැඩගෙන යා නොහැකිය. එසේ හෙයින් ඒ වාලුකා කාන්තාරයෙහි යන්නා වූ සත්ත්වයෝ දර, පැන්, තෙල්, සහල් ආදිය ගැලින් රැගෙන රාත්‍රියෙහි ගොස්, අරුණ නැගෙන වේලෙහි ගැල් මුදා ගැල් වට වලල්ලක් සේ සිටුවා, මුදුනෙහි කොළ මඬු ඉදිකොට, වේලාසනින්ම කා බී, හැකිලී මණ්ඩප ඡායාවෙහි හිඳ දවස් යවා, ඉර බැස ගිය කල්හි රාත්‍රියෙහි භෝජන අනුභව කොට, බිම සිසිල් වී ගිය කල්හි ගැල් යොදාගෙන යන්නාහුය. එය සමුද්‍ර යාත්‍රාවක් හා සමාන වූ ගමනක් වන්නේය. ඒ ගැල් පදවාගෙන යන ප්‍රධාන පුරුෂ තෙමේ ‘ගොඩබිම් නියමුවාය’ යි නම් ලැබීමට සුදුසු වන්නේය. එසේ හෙයින් ඔහු තරු සලකුණෙන් ගැල් සාත්තුව පදවාගෙන යන්නේය.</p>

<p>අප මහා බෝසතාණෝ ද එකල්හි මෙම ක්‍රමයෙන් මරු කතර යන්නාහු, හැට යොදුනකට එකක් අඩු වූ එකුන් සැට යොදුනක් ගොස්, “දැන් එක් රාත්‍රියකින්ම මරු කතර ගෙවා ක්ෂේම භූමියට පැමිණිය හැකිය” යි කිය හැකි අවස්ථාවෙහි, සවස බත් අනුභව කොට, සියලු දර පැන් නිමවා, ගැල් යොදාගෙන නික්මුණාහුය.</p>

<p>නියාමක පුරුෂයාණෝ (නියමුවා) ඉදිරියේ යන ගැලෙහි දික් සඟලා පුටුවක් අතුරවාගෙන, ආකාශයෙහි තරු සලකුණු බලමින්, “ගැල් මෙසේ පදව, මෙසේ පදව” යි කිය කියා වැතිර සිටි තැනැත්තෝය. බොහෝ කලක් නොනිදා සිටි බැවින් නින්දෙන් මිරිකී ඔහුට නිදන්නට පටන් ගත්තේය. එකල්හි ගොනුන් කරකැවී ආපසු හැරී ගිය බව නොදන්නා ඔහු නිදා සිටියදී, ගැල් අදින ගොනුන් සකල රාත්‍රියෙහිම ගමන් කොට පළමු දවස් ලැග සිටි තැනටම පැමිණියාහුය.</p>

<p>සාත්තුනායක තෙමේ අරුණ නැගෙන වේලෙහි පිබිද, නැකැත් තරු බලා, “ගැල් රඳව!” යි කීයේය. මෙසේ කියා ගැල් කරකවා පිළිවෙළින් සිටුවමින් සිටියදීම අරුණ නැංගේය.</p>

<p>“මනුෂ්‍යයෝ කියන්නාහු, මේ අපගේ කඳවුරු බැඳ උන් තැනය. අපගේ දර පැනුත් නිම වී ගියේය. දැන් අපි විනාශ වුණෙමු දැයි” කියා ගැල් මුදා ගැල් වට වලල්ලෙහි සිටුවා, මුදුනේ මණ්ඩපයක් කොට තම තමන්ගේ ගැල් යට ශෝකයෙන් යුතුව උන්නාහුය.</p>

<p>එවේලෙහි මහා බෝසතාණෝ, “මා වීර්යය අත්හැරියහොත් සියල්ලෝම නසිති” යි සිතා, උදෑසන සිසිල් වේලෙහිම ඇවිදින තැනැත්තෝ, එක් ඊතණ පඳුරක් දැක, “මේ තණ පඳුරට දිය උරමින් වැඩුණේ විය යුතුය” යි සිතා, උදැල්ලක් ගෙන්වාගෙන ඒ ඊතණ පඳුර තිබූ තැන කනින්ට පටන්ගෙන සැට රියනක් පමණ තැන කැණවූහ. මෙතෙක් තැන් කැණ “නැවතත් පල්ලේ කනිමු” යි උදළු එලන්නා වූ මනුෂ්‍යයන්ගේ උදළු යට ගල් තලාවක මත වැදෙන්නට පටන්ගත් කල්හි, හැමදෙනාම වීර්යය සිඳී ගියහ.</p>

<p>බෝධිසත්ත්වයෝ වනාහි “මේ ගල් තලාවෙන් යට පැන් විය යුතුය” යි සිතා ළිඳට බැස ගල් තලාව මත සිට නැමී, තමා දිය ගලා යන හඬ පරීක්ෂා කරන්නෝ, ගල් තලාව යටින් දිය යන හඬ අසා ළිඳෙන් ගොඩනැඟී තමන්ගේ අතවැසි පුරුෂයා හට මෙසේ කීවෝය.</p>

<p>“දරුව, තොප අවීර්යය වුවහොත් අපි සියල්ලෝම නසින්නෙමු. එසේ හෙයින් තෙපි අවීර්යය නොවී, පසුබට නොවී, වීර්ය වඩා, මේ යකඩ කුළු ගෙඩිය ගෙන ළිඳට බැස මේ ගල් තලාව මත කුළු පහර ගණනක් එල්ල කරව” යි කීවෝය.</p>

<p>ඒ අසා අතවැසි පුරුෂයා මහා බෝසතාණන්ගේ වචනය පිළිගෙන, අන් හැම දෙන වීර්යය අත්හැර දමා සිටි කල්හි, තෙමේ වීර්ය නොහැර ළිඳට බැස ගල් තලාව මත යකඩ කුළු පහර ගණනක් එල්ල කළේය. එකල්හි ගල් තලාව මැදින් බිඳී, යට වැටී, නොකඩවා පවත්නා වූ ජල ප්‍රවාහය ඉස්මතු කරගෙන සිටියේය. තරුණ තල් කඳක් තරම් වූ දිය කඳක් උඩට පැන නැංගේය.</p>

<div class="image-placeholder" data-prompt="Masterpiece, Ancient South Asian painting style, No Frame, No Cracks, No Fading, high quality, sharp focus. Inside a deep pit dug in the desert sand, a young man strikes a rock on the floor with a heavy iron sledgehammer. A high column of water bursts upwards from the crack in the rock like a palm tree trunk. The Bodhisattva, with golden skin, white robes, and a top knot, stands at the edge of the pit looking down with authority. In the background, weary travelers and bullock carts wait in a sandy desert landscape under a hot sun. Dramatic lighting, water splash effects.">
<img src="../jathaka-images/11_img_1.jpeg" class="story-image" alt="Story Illustration" >
    <span class="img-label">මහ බෝසතාණන්ගේ අනුශාසනාවෙන් අතවැසි පුරුෂයා ගල බිඳ ජලය ලබා ගැනීම.</span>
 </div>

<p>එකල්හි සියලු මනුෂ්‍යයෝ පැන් බී, ජල ස්නානය කොට, ඉතිරිව තිබූ ගැල් රෝද ආදිය පළා දර කොට, කැඳ බත් ආදිය පිස අනුභව කොට, ගොනුන්ට පැන් පොවා තණ ආදිය කවාගෙන, ඉර බැස යන වේලෙහි ළිඳ සමීපයෙහි ධජයක් බැඳ මරු කතර ගෙවා තමන් විසින් කැමති වන ලද්දා වූ ස්ථානයටම ගියාහුය.</p>

<p>ඒ මනුෂ්‍යයෝ තමන් අභිමත ස්ථානයෙහි දී බඩු විකුණා, එකට දෙක හා එකට හතර නියායෙන් දෙගුණ සිව්ගුණ ලාභ ලබා, තමන් මුලින් විසූ ස්ථානයටම පෙරලා ආවාහුය. ඒ හැම මනුෂ්‍යයෝ එහි වසන්නාහු ආයු ඇති තාක් සිට කම් වූ පරිද්දෙන් මිය පරලොව ගියාහුය. මහා බෝසතාණෝ ද දානාදී වූ පින්කම් කොට කම් වූ පරිද්දෙන් මිය පරලොව ගියාහුය.</p>

<div class="subhead">ජාතක සමාදානය</div>

<p>තිලෝගුරු සම්‍යක් සම්බුදු රජාණන් වහන්සේ මේ ධර්ම දේශනාව ගෙනහැර දක්වා වදාරා, තවද මත්තෙහි ඒ භික්ෂූන් වහන්සේට ධර්ම දේශනා කරන සේක් මෙසේ වදාළහ.</p>

<p>“යම් සේ වෙළෙන්දෝ කුසීත නොවී මරු කතර ළිං කැන පැන් ලද්දාහුද, එපරිද්දෙන්ම මේ සර්වඥ ශාසනයෙහි මහණ වී නොකුසීතව වීර්යය කරන්නා වූ නුවණැති මහණ තෙමේ ධ්‍යාන විමෝක්ෂ මාර්ග ඵලාදී වූ ප්‍රභේද ඇති හෘදය සැනසීම ලබන්නේය. මහණ, තෝ පෙර පැන් පමණක් ලබා ගැනීම පිණිස වීර්යය කොට, දැන් මෙබඳු වූ නෛර්යාණික ශාසනයෙහි මහණ වී මාර්ග ඵලයට පැමිණීමෙහි කවර කාරණයකින් වීර්යය අත්හැරියෙහිදැ” යි මෙසේ නැවතත් ධර්ම දේශනා කොට, දුක්ඛ, සමුදය, නිරෝධ, මාර්ගය යි කියන ලද චතුරාර්ය සත්‍යය ප්‍රකාශ කොට වදාළ සේක.</p>

<p>චතුරාර්ය සත්‍යය ධර්ම දේශනාවගේ කෙළවර පසුබට වීර්යය ඇති භික්ෂූන් වහන්සේ අර්හත් ඵලයෙහි පිහිටි සේක.</p>

<p>ශාස්තෘ වූ බුදුරජාණන් වහන්සේ අතීත කථාවත් වර්තමාන කථාවත් දෙක එක කොට අනුසන්ධි ගළපා මේ වණ්‌ණුපථ ජාතකය නිමවා වදාළ සේක.</p>

<p>“එසමයෙහි නොපසුබට වීර්යය ඇතිව ගල් තලාව බිඳ මහජනයාට පැන් දුන් අතවැසි පුරුෂයා නම් දැන් මේ පසුබට වීර්යය ඇති මහණ වන්නේය. එසමයෙහි මරු කතර ගියා වූ සෙසු පිරිස නම් දැන් මේ බුදු පිරිස් වන්නාහ. එසමයෙහි සාත්තුනායක පුත්‍රයා නම් දැන් තිලෝගුරු සම්‍යක් සම්බුදු රජ වූ මම ම වෙදැ” යි තමන් වහන්සේ දක්වා වදාළ සේක.</p>

        

        <!-- Story 12 -->
        <h2>3. සෙරිවාණිජ ජාතකය</h2>
<div class="subhead">වීර්යය අත්හළ භික්ෂුව සහ බුදුරදුන්ගේ අවවාදය</div>

<p>තවද එක් සමයක, සියලු ගුණයන්ට නිධානයක් වූ තිලෝගුරු බුදුරජාණන් වහන්සේ සැවැත් නුවර ඇසුරු කොට ජේතවනාරාමයෙහි වැඩ වසන සේක්, වීර්යය අතහැර දැමූ (පසුබට වීර්යය ඇති) භික්ෂූන් වහන්සේ නමක් අරභයා මෙම ජාතකය දේශනා කොට වදාළ සේක.</p>

<p>ඒ කෙසේද යත්, වීර්යය අතහැර දැමූ ඒ භික්ෂූන් වහන්සේව, පෙර පරිද්දෙන්ම අනෙක් භික්ෂූන් වහන්සේලා විසින් බුදුන් වහන්සේ වෙත කැඳවාගෙන අවුත් දැක්වූ කල්හි, බුදුරජාණන් වහන්සේ ඒ භික්ෂූන් වහන්සේ අමතා, “එම්බල මහණ, තෝ මෙබඳු වූ මාර්ග ඵල ලබා දෙන ශාසනයක මහණ වී වීර්යය අතහරින්නෙහිද? ලක්ෂයක් වටිනා ඝන රන් තලියෙන් (පාත්‍රයෙන්) පිරිහුණු සේරිවාණිජ වෙළෙන්දා මෙන් ඔබත් බොහෝ කාලයක් ශෝක කරන්නෙහිද?” යැයි වදාරා නිහඬව වැඩ සිටි සේක.</p>

<p>එකල්හි එතැනට රැස් වූ භික්ෂූන් වහන්සේලා සිවුරු සකසා පොරවා, ඵල බරින් නැමුණු කෙසෙල් ගසක් මෙන් බුදුරජාණන් වහන්සේට ඉදිරිපත්ව, නළලෙහි දෑත් තබා වන්දනා කරමින්, භක්තියෙන් හා ප්‍රේමයෙන් යුතුව, එම කාරණය ප්‍රකාශ කරන ලෙස සර්වඥයන් වහන්සේට ආරාධනා කළ සේක. එවෙලෙහි බුදුරජාණන් වහන්සේ වෙනත් භවයක සැඟවී තිබූ ඒ කාරණය ප්‍රකාශ කරමින් අතීත කථාව මෙසේ වදාළ සේක.</p>

<div class="subhead">අතීත කථාව: සේරිව රාජ්‍යයේ වෙළෙන්දෝ</div>

<p>අතීතයේ මෙම කල්පයට පස්වැනි වූ කල්පයේදී මහා බෝධිසත්වයන් වහන්සේ, සේරිව රාජ්‍යයෙහි රන් ආභරණ ආදිය බහාලූ පසුම්බිය කිහිල්ලේ රඳවාගෙන වෙළඳාම් කරන හෙයින් ‘කච්ඡපුට වාණිජ’ නම් වූ වෙළෙන්දෙක්ව උපන්හ.</p>

<p>ඒ වෙළෙඳාණෝ ‘සේරිවාණිජ’ නම් වූ එක් ලෝභී වෙළෙන්දකු සමඟ නීලවාහිනී නම් වූ ගඟෙන් එගොඩ වී, අන්ධපුර නම් නුවරට ඇතුළු වී, නුවර වීථි (පාරවල්) බෙදාගෙන තමන්ට අයත් වූ වීථියෙහි බඩු විකුණමින් ඇවිදිති. අනෙක් ලෝභී වෙළෙන්දාද තමාට අයත් වූ වීථියෙහි බඩු විකුණමින් ඇවිදින්නේය.</p>

<p>එකල්හි ඒ නුවර එක් සිටු කුලයක පිරිස ඉතා දුප්පත් තත්ත්වයට පත්ව සිටියහ. ඔවුන්ගේ සියලු සහෝදරයන්, දරුවන් සහ වස්තුව විනාශ වී ගොස් තිබුණි. එක් මිණිබිරි දැරියක් තම ආච්චි අම්මා (මුත්තණියන්) සමඟ පමණක් නොනැසී ඉතිරිව සිටියාය. ඔවුන් දෙදෙනාම අනුන්ට බැලමෙහෙවර කොට ජීවත් වෙති.</p>

<p>මොවුන් දෙදෙනාගේ ගෙදර, පැරණි මහා සිටුතුමා බත් අනුභව කළ රන් තලියක් (පාත්‍රයක්) අනෙකුත් වලං අතර තිබී, බොහෝ කලක් ප්‍රයෝජනයට නොගත් හෙයින් මලකඩ බැඳී (කුණු දූවිලි බැඳී) තිබුණි. ඒ වන තුරුම ඔවුන් දෙදෙනා එය රන් තලියක් බව නොදනිති.</p>

<div class="subhead">ලෝභී වෙළෙන්දා සහ රන් තලිය</div>

<p>එකල අර ලෝභී වෙළෙන්දා “කාදා වළලු ගන්න” යැයි කියමින් ඇවිදින්නේ ඒ අයගේ නිවස දොරටුවට පැමිණියේය. ඒ ගෙදර සිටි කුමාරිකාව වෙළෙන්දා දැක ආච්චි අම්මාට කතා කොට, “මෑණියනි, මට එක් පළඳනාවක් ගෙන දෙන්න” යැයි කීවාය.</p>

<p>ඒ අසා ආච්චි අම්මා, “අපි ඉතා දිළිඳු ය. කුමක් දී පළඳනා ගන්නද?” යැයි කීවාය.</p>

<p>එවෙලෙහි ඒ කුමාරිකාව කියන්නී, “අපේ ගෙදර එක් තලියක් ඇත. ඒ තලියෙන් අපට කිසි ප්‍රයෝජනයකුත් නැත. මේ තලිය දී දමා වළලු ගැනීම යහපත්ය” යැයි කීවාය.</p>

<p>මුත්තණියෝ ඒ කුමාරිකාවගේ ඉල්ලීම බලවත් හෙයින් වෙළෙන්දා කැඳවා, අසුනක හිඳුවා තලිය දී, “ස්වාමීනි, මේ තලිය රැගෙන ඔබගේ නැගණියට යම් කිසි පළඳනාවක් දුන මැනව” යැයි කීවාය.</p>

<p>ඒ ලෝභී වෙළෙන්දා තලිය අතට ගෙන ‘මේ රන් තලියක් වැනිය’ යි සිතා, තලියේ පිට පැත්ත ඉඳිකටුවකින් ඉරක් ඇද එය රන් බව දැන ගත්තේය. ‘මොවුන්ට කිසිවක් නොදීම මේ තලිය රැගෙන යමි’ යි සිතා, “මේ තලිය කුමක් වටීද? අඩ මදටකුත් (ඉතා සුළු මුදලක්වත්) පමණ මේ තලියට වටිනාකමක් නැත්තේය” යැයි කියා එය බිමට දමා හුනස්නෙන් නැගිට ගියේය.</p>

<div class="subhead">බෝධිසත්වයන් වහන්සේගේ පැමිණීම</div>

<p>වෙළඳ නීතියට අනුව එක් කෙනෙකු ඇතුළු වී පිටව ගිය වීථියට අනෙක් වෙළෙන්දාට ඇතුළු වීමට අවසර ඇත්තේය. එබැවින් බෝධිසත්වයන් වහන්සේ ඒ වීථියට ඇතුළු වී, “කාදා වළලු ගන්න” යැයි කියමින් එම ගෙදර දොරටුවට පැමිණියහ.</p>

<p>නැවතත් ඒ කුමාරිකාව පළමු පරිද්දෙන්ම ආච්චි අම්මාට කියන්නී, “මෑණියනි, මට වළලු රැගෙන දුන මැනව” යැයි පෙරැත්ත කළාය.</p>

<p>එකල්හි මුත්තණියෝ කුමාරිකාවට කියන්නී, “දියණියනි, කලින් පැමිණි වෙළෙන්දා තමාට දුන් තලිය බිමට දමා ගියේය. දැන් කුමක් දී ගනුමෝදැ?” යි කීවාය.</p>

<p>ඒ අසා කුමාරිකාව කියන්නී, “මෑණියනි, ඒ වෙළෙන්දා තද පරුෂ වචන ඇත්තෙකි. මේ වෙළෙඳාණෝ වූ කලී ප්‍රිය වූ දැකුම් ඇත්තෝය. මෘදු මොළොක් වූ කථා ඇත්තෝය. එසේ හෙයින් මේ තලිය රැගෙන දී මට පළඳනා රැගෙන දුන මැනව. වළලු නම් යහපත් වේ දැයි” යි කීවාය.</p>

<p>ඒ කුමාරිකාවගේ බස් අසා මුත්තණියෝ, “එසේ නම් කැඳවන්න” යැයි කියා වෙළෙඳාණන් කැඳවූහ. ඉක්බිති ගෙට වැද වැඩ උන් බෝධිසත්වයන්ට ඒ තලිය දුන්නාහ.</p>

<p>බෝධිසත්වයන් වහන්සේ ඒ තලිය රන් තලියක් බව දැන කියන්නාහු, “මෑණියනි, මේ තලිය අගනා තරම් බඩු මා අත නැතැ” යි කීහ.</p>

<p>ඒ අසා කුමාරිකාවගේ මුත්තණියෝ කියන්නී, “පළමු ආ වෙළෙඳාණෝ ‘මේ තලිය අඩ මදටකුත් වටින්නේ නැත’ යි කියා බිමට දමා ගියෝය. ස්වාමීනි, මේ තලිය වූ කලී ඔබගේ කුසලයෙන් රත්රන් වී ගියා වැනිය. අපි ඔබට මේ තලිය දෙමු. අපට යන්තම් දෙයක් දී දමා මේ තලිය රැගෙන ගිය මැනව” යි කීවාය.</p>

<p>බෝධිසත්වයන් වහන්සේ එකෙණෙහි තමා අත තිබූ පන්සියයක් කහවණු හා පන්සියයක් අගනා බඩු දී, මුළු වටිනාකමම දී, “මට මේ තරාදි කඳ සහ බඩු පසුම්බියත්, කහවණු අටකුත් දුන මැනව” යි කියා මෙපමණක් ඉල්ලාගෙන පිටත්ව ගියහ.</p>

<p>මහා බෝසතාණෝ වහ වහා ගං ඉවුරට ගොස් ඔරු පදින තොටියාට කහවණු අටක් දී ඔරුවට පැන නැග්ගාහුය.</p>

<div class="subhead">ලෝභී වෙළෙන්දාගේ විනාශය</div>

<p>ඉක්බිති ඒ ලෝභී වෙළෙන්දා නැවතත් ඒ ගෙදරට ගොස්, “පළමු මා බලා දමා ගිය තලිය ගෙනෙව. යන්තම් මිලයක් තොපට දෙමි” යි කියා ඉල්ලීය.</p>

<p>ඒ අසා කුමාරිකාවගේ මුත්තණියෝ ඔහුට බැණ වදිමින්, “අපගේ ලක්ෂයක් වටිනා ඝන රන් තලිය අඩ මදටක්වත් නොවටිනා බව කීවෙහිය. නුඹට ස්වාමි දරුවකු වැනි වූ එක් ධර්මිෂ්ඨ වෙළෙඳාණ කෙනෙක් අපට දහසක් මිල දී ඒ තලිය රැගෙන ගියෝය” යි කීවාය.</p>

<p>ඒ අසා හෙතෙම, “ලක්ෂයක් වටිනා ඝන රන් තලියෙන් පිරිහී ගියෙම් වේදැයි, මට වූයේ බලවත් හානියෙකැ” යි උපන්නා වූ බලවත් ශෝක ඇතිව, සිහි එළවා ගැනීමට නොහැකිව සිහිසුන් විය. තමා අත තිබූ කහවණුත් බඩුත් ඒ ගෙදරම වගුරුවා, ඇඳ සිටි රෙදි සහ පෙරවූ රෙදි ඉවත දමා, තරාදි කඳ මුගුරක් මෙන් අල්ලාගෙන බෝධිසත්වයන් පසුපස ලුහුබැඳ ගියේය.</p>

<p>ගං ඉවුරට පැමිණි ඔහු, යන්නා වූ බෝධිසත්වයන් දැක, “එම්බල තොටිය, ඔරුව නවත්වව! නවත්වව!” යි කියා අඬගා කීවේය.</p>

<p>ඒ අසා බෝධිසත්වයන් වහන්සේ තොටියාට කියන්නාහු, “ඔරුව ආපසු නොහරවව, නොනවත්වව” යි කියා වැළැක්වූහ.</p>

<p>තමා කී බස් නොපිළිගෙන, ඔරුව නොනවත්වා පදිනා ඔරුවෙන් යන්නා වූ බෝධිසත්වයන් දෙස බලා සිටියා වූ ඒ ලෝභී වෙළෙන්දාට බලවත් වූ ශෝකයක් උපන්නේය. ලය උණු වී ගියේය. කටින් උණු ලේ පිට විය. වැවක ඉවුරු බැම්ම පැලී යන්නාක් මෙන් ඔහුගේ හදවත පැලී ගියේය.</p>

<div class="image-placeholder" data-prompt="Masterpiece, Ancient South Asian painting style, No Frame, No Cracks, No Fading, high quality, sharp focus. Action: A dramatic confrontation across a river. Foreground: On the riverbank, an angry merchant (Serivanija) stands screaming, disheveled clothes, holding a heavy balance-scale beam like a club, face twisted in rage and grief, spitting blood. Background: On the water, a small wooden boat is moving away. Inside the boat sits the Bodhisattva (Golden skin, white robes, top knot) looking back calmly, while a boatman rows away. Environment: A wide flowing river (Nilavahini), ancient Indian city outskirts in the distance, dramatic lighting highlighting the contrast between the angry merchant and the calm Bodhisattva.">
<img src="../jathaka-images/12_img_1.jpeg" class="story-image" alt="Story Illustration">
    <span class="img-label">ගං ඉවුරේ සිටින කෝපාවිෂ්ට සේරිවාණිජ වෙළෙන්දා සහ ගඟ මැද ඔරුවේ යන බෝධිසත්වයන් වහන්සේ</span>
</div>

<p>ඒ ලෝභී වෙළෙන්දා බෝධිසත්වයන් කෙරෙහි වෛර බැඳ එතැන්හිම ජීවිතක්‍ෂයට පැමිණියේය. මේ වනාහි බෝධිසත්වයන් වහන්සේ කෙරෙහි දේවදත්ත ස්ථවිරයන් වහන්සේගේ පළමුව ඇති වූ වෛර බැඳීම වන්නේය.</p>

<p>බෝධිසත්වයන් වහන්සේ දානාදී වූ පින්කම් කොට කම් වූ පරිද්දෙන් මිය පරලොව ගියෝය.</p>

<div class="subhead">ජාතක සමාධානය</div>

<p>තිලෝගුරු බුදුරජාණන් වහන්සේ මේ ධර්ම දේශනාව ගෙනහැර දක්වා වදාරා, මත්තෙහි ධර්ම දේශනා කොට වදාරන සේක්, “යම් සේ පෙර සේරිවාණිජ නම් වෙළෙන්දා ලක්ෂයක් වටිනා රන් තලිය නොලැබ, ඒ තලිය ලබා ගැනීමට වීර්යය නොකොට, ඒ තලියෙන් පිරිහී ශෝක කළේද? පශ්චාත්තාපයට පැමිණියේද? මහණ, එපරිද්දෙන්ම තොපිත් මේ ශාසනයෙහි සරහා පිළියෙළ කරන ලද රන් තලියක් වැනි වූ ආර්ය මාර්ගයට, පසුබට වීර්යය ඇති බැවින් නොපැමිණ, ඒ මාර්ග ඵලයෙනුත් පිරිහී බොහෝ කලක් ශෝක කරන්නාහුය.”</p>

<p>“ඉදින් තෝ වීර්යය නොහැරියෙහි නම්, නුවණ ඇති වෙළෙඳාණන් රන් තලිය ගෙන ප්‍රයෝජන වින්ද කලක් මෙන්, මාගේ ශාසනයෙහි නවවිධ ලෝකෝත්තර ධර්මය ලබන්නෙහි වේ දැයි” මෙසේ ඒ සර්වඥයන් වහන්සේ නැවතත් ඒ භික්ෂූන් වහන්සේට අර්හත් ඵලය කුළුගන්වමින් ධර්ම දේශනා දක්වා චතුරාර්ය සත්‍යය ප්‍රකාශ කොට වදාළ සේක.</p>

<p>චතුරාර්ය සත්‍ය ධර්ම දේශනාව අවසානයේදී, පසුබට වීර්යය ඇති භික්ෂූන් වහන්සේ අර්හත් ඵලයෙහි පිහිටි සේක. තවද බුදුරජාණන් වහන්සේ පූර්වාපර සන්ධි ගළපා මේ සේරිවාණිජ ජාතකය නිමවා වදාළ සේක.</p>

<p>“එසමයෙහි අඥාන වෙළෙන්දා නම් දැන් දේවදත්ත ස්ථවිරයෝය. එසමයෙහි නුවණ ඇති වෙළෙන්දා නම් තිලෝගුරු සම්‍යක් සම්බුදු රජ වූ මම්ම වේදැ” යි තමන් වහන්සේ දක්වා වදාළ සේක.</p>

        

        <!-- Story 13 -->
        <h2>4. චුල්ලසෙට්ඨි ජාතකය</h2>
<p>සූර්ය වංශයේ උපන්, තුන්ලොවටම ගුරු වූ බුදුරජාණන් වහන්සේ රජගහ නුවර ඇසුරු කරමින් ජීවකයන්ගේ අඹ උයනේ වැඩවසන සමයේ චුල්ලපන්ථක ස්ථවිරයන් වහන්සේ අරභයා මෙම ජාතකය ගෙනහැර දක්වා වදාළ සේක.</p>

<p>ඒ කෙසේද යත්, රජගහ නුවර වාසය කරන මහා ධන සිටුතුමාගේ දියණිය වූ එක් කුමාරිකාවක් තමාගේ දාසයෙකු සමඟ මිත්‍ර සන්ථවයෙන් වාසය කළාය. මෙසේ වසන කල්හි, “මේ ක්‍රියාව වෙනත් කෙනෙක් දැක පිය නම් සුදුසු නොවෙයි” යැයි සිතා බියට පත්ව ඇය ඒ පුරුෂයාට මෙසේ කීවාය.</p>

<p>“අප දෙදෙනාට මෙතැන වාසය කිරීමට නොහැකිය. ඉදින් මාගේ දෙමව්පියෝ මේ වරද දැක පිය නම් කටයුතු නොවෙයි. අපව කැබලි කර කපා දමනු ඇතැයි සිතා, අපි අන්‍ය දේශයකට ගොස් වාසය කරමු.”</p>

<p>මෙසේ කියා අතට අසු වූ වටිනා වස්තු රැගෙන, පළමුව නිවසේ දොරෙන් නික්ම, “අනුන් නොදන්නා යම් තැනකට යමු” යැයි කතා කරගෙන දෙදෙනාම ගියහ.</p>

<div class="subhead">චුල්ලපන්ථක කුමාරයාගේ උපත</div>

<p>මෙසේ ගොස් එක් තැනක වාසය කරන ඔවුන්ගේ සංවාසය නිසා කුමාරිකාවට දරු ගැබක් පිහිටියේය. ඇය දරු ගැබ මුහුකුරා ගිය කල්හි ස්වාමි පුරුෂයා සමඟ කතා කළාය.</p>

<p>“දරු ගැබ මුහුකුරා ගියේය. ඥාති බන්ධුන් නැති තැනකදී දරුවන් වැදීම අප දෙදෙනාටම දුක් වන්නේය. එසේ හෙයින් දෙමව්පියන්ගේ ගමට යමු.”</p>

<p>එවිට ඒ පුරුෂයා, “අද යමු, හෙට යමු” යැයි කියමින් කල් මැරුවේය. එකල කුමාරිකාව මෙසේ සිතුවාය.</p>

<p>“මේ අඥාන පුරුෂයා තමාගේ වරද මහත් බැවින් යාමට උත්සාහ නොකරයි. දෙමව්පියෝ නම් දරුවන්ට වැඩ කැමැත්තෝය. එසේ හෙයින් මොහු ගියත් කුමක්ද? නොගියත් කුමක්ද? මා යාම සුදුසු වන්නේය.”</p>

<p>මෙසේ සිතා ඒ පුරුෂයා නිවසින් බැහැරට ගිය වේලාවක, තමාගේ නිවසේ ඇති වළං, ඇඳ පුටු ආදිය සියල්ල තැන්පත් කර තබා, තමාගේ දෙමව්පියන්ගේ ගමට යන බව අසල්වැසියන්ට කියා මඟට නික්මුණාය.</p>

<p>එකල්හි ස්වාමි පුරුෂයා නිවසට අවුත් කුමාරිකාව නොදැක, අසල්වැසි මිනිසුන්ගෙන් විමසා, ඇය දෙමව්පියන්ගේ ගමට ගිය බව අසා වහා වහා ලුහුබැඳ ගොස් අතරමගදී ඇයව දුටුවේය. ඒ දකින විට අතරමගදීම දරු උපත සිදුවිය. ඒ ස්වාමි පුරුෂයා ඇය අමතා විමසුවේය.</p>

<p>“අනේ සොඳුර, කිමෙක්ද?”</p>

<p>“ස්වාමීනි, පුතෙකු වැදුවෙමි.”</p>

<p>“දැන් කුමක් කරමුද?” යැයි පුරුෂයා ඇසූ කල්හි ඇය මෙසේ කීවාය.</p>

<p>“යම් දරු කෙනෙකුන් වැදීම සඳහා මා දෙමව්පියන්ගේ ගමට යන්නේ නම්, ඒ කාරණය අතරමගදීම සිද්ධ විය. දැන් නෑයන්ගේ ගෙදර ගොස් කුමක් කරමුද?”</p>

<p>මෙසේ කියා දෙදෙනාම නැවත නික්මුණාහ. මෙසේ එක් සිත් වී පෙරළා තමන්ගේ නිවසට පැමිණියහ. ඒ උපන්නා වූ කුමාරයාට, මගදී උපන් බැවින් “පන්ථක කුමාරයෝය” යැයි නම් තැබූහ.</p>

<p>තවද ඒ සිටු කුමාරිකාවට නොබෝ දිනකින් තවත් දරු ගැබක් පිහිටියේය. ඒ සිටු දියණිය පළමු පරිද්දෙන්ම “දෙමව්පියන්ගේ ගමට යමි” යැයි කියා ගොස් අතරමගදීම දරුවා වැදුවාය. ඒ කුමාරයාටත් මගදී උපන් බැවින් ද, පළමු උපන් කුමාරයා මහාපන්ථක වූ බැවින් ද, බාල පුතණුවන්ට “චුල්ලපන්ථක කුමාරයෝය” යැයි නම් තැබූහ.</p>

<div class="subhead">නෑයන් හමුවීමට යාම</div>

<p>ඔවුන් දෙදෙනාම දරුවන් පෝෂණය කොට ක්‍රමයෙන් වැඩෙන්නා වූ ඔවුන් දෙදෙනාගෙන් මහා පන්ථක නම් කුමාරයා සෙසු කුමාරවරුන් හා සෙල්ලම් කරන විට, සෙසු කුමාරවරු “සුළු පියාණෝය, මුත්තණුවෝය, මිත්තණියෝය” යැයි කියන බස් අසා මෑණියන්ගෙන් විමසුවේය.</p>

<p>“මෑණියන් වහන්ස, සෙසු දරුවෝ ‘සුළු පියාණෝය, මුත්තණුවෝය, මිත්තණියෝය’ යැයි කියති. කිමෙක්ද? අපට නෑයෝ නැද්ද?”</p>

<p>එකල්හි මෑණියෝ මෙසේ කීවාය.</p>

<p>“එසේය පුත, තොපගේ නෑයෝ මෙතැන නැත. රජගහ නුවර මහ සිටාණෝ යන කෙනෙක් තොපගේ මුත්තණුවෝය. ඒ නුවර තොපගේ නෑයෝ බොහෝය.”</p>

<p>ඒ අසා කුමාරයෝ, “කුමක් නිසා ඒ නෑයන්ගේ සමීපයට නොයමුද?” යැයි ඇසූහ. මෑණියෝ ද තමන් එහි නොයන කාරණා කියා දරුවන් නැවැත්වූවාය. ඒ කුමාරයෝ නැවතත් “මුතුන් මිත්තන් සමීපයට යමු” යැයි කියා ඇවිටිලි කරන හෙයින් ඇය පුරුෂයාට මෙසේ කීවාය.</p>

<p>“මේ දරුවෝ හැමවේලේම මට පීඩා කරති. කිමෙක්ද? දෙමව්පියෝ අප දැක ඇඟ මස් කපා කත්ද? දරුවන් කැඳවාගෙන ගොස් මුතුන් මිත්තන් දකිමු.”</p>

<p>ඒ අසා ස්වාමි පුරුෂයා, “මම තොපගේ දෙමව්පියන්ගේ ඉදිරියෙහි සිටින්ට අසමර්ථ වෙමි. එහෙයින් තොපි දරුවන් දෙදෙනා කැඳවාගෙන ගොස් මුතුන් මිත්තන් දක්වන්න” යැයි කීවේය.</p>

<p>“දැක්වීමෙනුත් ප්‍රයෝජන ඇතැ” යි කියා දරුවන් දෙදෙනා කැඳවාගෙන රජගහ නුවරට ගොස්, නුවර දොරටුව අසල එක් ශාලාවක නවාතැන් ගෙන, දරුවන්ගේ මෑණියෝ දරුවන් දෙදෙනා කැඳවාගෙන ආ බව දෙමව්පියන්ට දන්වා යැවූහ.</p>

<p>ඒ අසා සිටු දියණියගේ දෙමව්පියෝ මෙසේ සිතූහ.</p>

<p>“සසර සැරිසරන්නා වූ අපට පුත් නොවූ, දූ නොවූ කෙනෙක් නැත. ඔවුන් දෙදෙනා අපගේ වංශයට හානි කළාහ. මහත් වූ අපරාධ කළාහ. එසේ හෙයින් ඔවුන් දෙදෙනා අප ඇස් හමුවේ සිටින්ට නොහැකිය. මේ අප දුන් වස්තුව රැගෙන දෙදෙනාම තමන් කැමති සැප තැනකට ගොස් ජීවත් වෙත්වා.”</p>

<p>මෙසේ කියා යැවූහ. ඒ අසා සිටු දියණිය දෙමව්පියන් එවූ වස්තුව රැගෙන, දරුවන් දෙදෙනා තමන් සමීපයට ආ දූතයන් අතට පාවා දී යැවූහ. දරුවන් දෙදෙනා මුතුන් මිත්තන් සමීපයේ ඇති දැඩි වෙති.</p>

<div class="subhead">මහණ වීම සහ චුල්ලපන්ථක හිමියන්ගේ අභියෝගය</div>

<p>ඔවුන් දෙදෙනා අතුරෙන් චුල්ලපන්ථක කුමාරයා ඉතා බාලයාය. මහාපන්ථක කුමාරයා මුත්තණුවන් සමඟ බුදුන් සමීපයට බණ අසන්නට යයි. නිරන්තරයෙන් බණ අසන්නා වූ කුමාරයාට මහණ වීමට සිත නැමුණේය. එකල්හි කුමාරයා මුත්තණුවන්ට මෙසේ කීවේය.</p>

<p>“ඉදින් නුඹ වහන්සේ කැමති වන්නේ නම් මම මහණ වන්නෙමි.”</p>

<p>ඒ බස් අසා මුත්තණුවෝ, “පුත, තෙපි කුමක් කියව්ද? සියලු ලෝ වැසියන්ගේ මහණ වීමටත් වඩා තොපගේ මහණ වීම යහපත් වන්නේය. ඉදින් තෙපි මහණදම් පුරන්නට සමර්ථ නම් මහණකම ලබාගන්න” යැයි කියා කුමාරයාගේ බසට එකඟ වූහ. පසුව සර්වඥයන් වහන්සේ සමීපයට ගියහ. සර්වඥයන් වහන්සේ විසින් “මේ කිමෙක්ද? මහ සිටාණෙනි, තෙපි දරු කෙනෙකුන් ලද්දේද?” යැයි විචාළ කල්හි සිටාණෝ මෙසේ පැවසූහ.</p>

<p>“එසේය ස්වාමීනි, මේ කුමාරයා මාගේ මුනුපුරාය. ඔහු නුඹ වහන්සේ සමීපයෙහි මහණ වෙමි යි කියයි.”</p>

<p>එබස් ඇසූ බුදුරජාණන් වහන්සේ එක්තරා තෙර කෙනෙකුන් වහන්සේට “මේ කුමාරයා මහණ කරවන්න” යැයි නියෝග කොට වදාළ සේක. ඒ තෙරුන් වහන්සේ කුමාරයාට තචපංචක කර්මස්ථානය දී මහණ කළ සේක.</p>

<p>උන්වහන්සේ බොහෝ වූ බුද්ධ වචනයන් ඉගෙන, පිරුණා වූ විසි වයස් ඇති කල්හි උපසම්පදාව ලැබූ සේක. උපසම්පදා වූ තැන් පටන් නුවණින් සලකා භාවනා මනසිකාර කරමින් නොබෝ දිනකින් රහත් වූ සේක.</p>

<p>මහාපන්ථක ස්ථවිරයන් වහන්සේ ධ්‍යාන සුවයෙන් දවස් යවන විට, “කිමෙක්ද? මේ සැපය චුල්ලපන්ථකයන්ට දෙන්නට පුළුවන් වේදෝ” යැයි සිතූ සේක. ඉක්බිතිව ඒ මහාපන්ථක ස්ථවිරයන් වහන්සේ මුතුන් සිටාණන්ගේ නිවසට ගොස් මෙසේ වදාළ සේක.</p>

<p>“මහ සිටාණෙනි, ඉදින් තෙපි එකඟ නම් මම චුල්ලපන්ථකයන් මහණ කරවන්නෙමි.”</p>

<p>ඒ අසා සිටාණෝ, “යහපත ස්වාමීනි, චුල්ලපන්ථකයන් මහණ කළ මැනවැ” යි කීහ. තෙරුන් වහන්සේ චුල්ලපන්ථකයන් මහණ කොට දස ශීලයෙහි පිහිට වූ සේක. චුල්ලපන්ථක සාමණේරයන් වහන්සේ මහණ වී මන්ද ප්‍රඥාවන්ත (නුවණ මඳ) වූහ.</p>

<div class="gatha">
<p>“පදුමං යථා කොකනදං සුගන්ධං,</p>
<p>පාතො සියා ඵුල්ලමවීතගන්ධං;</p>
<p>අඞ්ගීරසං පස්ස විරොචමානං,</p>
<p>තපන්තමාදිච්චමිවන්තලික්ඛෙ”ති.</p>
</div>

<p>යන මේ ගාථාව මාස හතරකින් පාඩම් කරගැනීමට උන්වහන්සේ අසමර්ථ වූ සේක. ඊට හේතුව නම්, ඒ චුල්ලපන්ථක සාමණේරයන් වහන්සේ කාශ්‍යප සර්වඥයන් වහන්සේගේ සමයේ මහණව, නුවණැතිව සිටියදී, පාළි ඉගෙන ගන්නා එක්තරා නුවණ මඳ භික්ෂූන් වහන්සේ කෙනෙකුට සිනාසී, නින්දා කොට විහිළු කළ සේක. ඒ නුවණ මඳ භික්ෂූන් වහන්සේ ප්‍රඥාවන්ත භික්ෂූන් වහන්සේගේ නින්දාව නිසා පාළි ඉගෙන නොගත් සේක. පාඩම් නොකළ සේක.</p>

<p>ඒ පූර්ව ජන්මයේ කරන ලද අකුසල කර්මානුභාවයෙන් මේ චුල්ලපන්ථක සාමණේරයන් වහන්සේ මහණ වූ විගස නුවණින් මඳ වූ සේක. පළමුව පාඩම් කළ පදය ඊළඟ පදය පාඩම් කරන විට අමතක වී යයි. මේ ගාථාව පාඩම් කිරීමට උත්සාහ කරන්නා වූ චුල්ලපන්ථක සාමණේරයන් වහන්සේට මාස හතරක් ගත විය.</p>

<p>එකල්හි මහාපන්ථක ස්ථවිරයන් වහන්සේ මෙසේ වදාළ සේක.</p>

<p>“පන්ථකයෙනි, මේ ශාසනයට අයෝග්‍යව මාස හතරකින් එක ගාථාවක් පාඩම් කරගැනීමට අසමර්ථව, ප්‍රව්‍රජ්‍යා කෘත්‍යය වූ කලී තෙපි කෙසේ මුදුන්පත් කරව්ද? මෙතැනින් පලා යන්න.” යැයි කියා විහාරයෙන් එළවා දැමූ සේක.</p>

<div class="subhead">බුදුරජාණන් වහන්සේගේ පිහිට</div>

<p>එසමයෙහි මහාපන්ථක ස්ථවිරයන් වහන්සේ සියලු සංඝයා වහන්සේට බත් බෙදා දෙන (භත්තඋද්දේසක) සේක. ජීවකයෝ බොහෝ ගඳ, දුම්, මල්, පහන් ආදිය ගෙන්වාගෙන තමන්ගේ අඹ උයනට ගොස් බුදුන්ට පූජා කොට, බණ අසා ආසනයෙන් නැඟී බුදුන් වැඳ මහාපන්ථක ස්ථවිරයන් වහන්සේ වෙත එළඹ මෙසේ විමසූහ.</p>

<p>“ස්වාමීනි, බුදුන් සමීපයේ කොතෙක් භික්ෂූන් වහන්සේලා සිටින සේක්ද?”</p>

<p>තෙරුන් වහන්සේ, “පන්සියයක් පමණ භික්ෂූන් වහන්සේලාය” යැයි වදාළ සේක.</p>

<p>එකල්හි ජීවකයෝ, “ස්වාමීනි, හෙට බුදුන් ප්‍රධාන කොට ඇති පන්සියයක් භික්ෂූන් වහන්සේලා කැඳවාගෙන අවුත් මාගේ නිවසේදී දානය වැළඳුව මැනව” යැයි ආරාධනා කළහ.</p>

<p>“උපාසකයිනි, චුල්ලපන්ථකයෝ ශාසනයෙහි පිහිටක් නොලද්දෝය. උන් හැර සෙසු භික්ෂූන් වහන්සේලාට තොපගේ ආරාධනාව භාරගන්නෙමි” යැයි තෙරුන් වහන්සේ වදාළ සේක.</p>

<p>ඒ අසා චුල්ලපන්ථක සාමණේරයන් වහන්සේ මෙසේ සිතූ සේක.</p>

<p>“මහාපන්ථක ස්ථවිරයන් වහන්සේ මෙතෙක් භික්ෂූන් වහන්සේලා වෙනුවෙන් ආරාධනාව භාරගන්නා සේක්, මා පිටත් කොට (මා හැර) භාරගත් සේක. ඒකාන්තයෙන් මාගේ අයියණ්ඩි වහන්සේ මා කෙරෙහි කලකිරී ඇත. එසේ නම් මට දැන් ශාසනයෙන් ඇති ප්‍රයෝජනය කුමක්ද? ගිහි වෙමි. ගිහිව සිට දානාදී වූ පින්කම් කොට ජීවත් වෙමි” යැයි සිතා “දෙවැනි දින උදෑසන ගිහි වෙමි” යැයි සිතා නික්මුණේය.</p>

<p>සර්වඥයන් වහන්සේ අලුයම් වේලෙහි ලොව බලා වදාරන සේක්, මේ කාරණය දැක පළමුව ගොස් චුල්ලපන්ථකයන් වහන්සේ යන මාර්ගයේ දොරටුවේ සක්මන් කරන සේක. චුල්ලපන්ථක හිමියෝ තමන් වහන්සේ වසන තැනින් නික්මුණු සේක් සර්වඥයන් වහන්සේ දැක “ස්වාමීනි” යැයි කියා ළඟට ගොස් නමස්කාර කළ සේක. ඉක්බිත්තෙන් සර්වඥයන් වහන්සේ මෙසේ විමසූ සේක.</p>

<p>“චුල්ලපන්ථක, මේ වේලාවේ කොහි යන්නෙහිද?”</p>

<p>“ස්වාමීනි, මාගේ අයියණ්ඩි වහන්සේ මා ශාසනයෙන් නෙරපූ සේක. එසේ හෙයින් මම ගිහි වන්නෙමි” යැයි දැන්වූ සේක.</p>

<p>ඒ අසා සර්වඥයන් වහන්සේ, “චුල්ලපන්ථකයෙනි, තොපගේ පැවිද්ද නම් මා සන්තකය. අයියණ්ඩි විසින් එළවා දමන ලද්දා වූ තොපි කවර කාරණයක් නිසා මා සමීපයට නාවාහුද? මා කැටුව එන්න. ගිහි වීමෙන් ඇති ප්‍රයෝජනය කුමක්ද? මා සමීපයේ වාසය කරන්න” යැයි වදාළහ.</p>

<p>ඉක්බිති චුල්ලපන්ථකයන් වහන්සේ කැඳවාගෙන ගොස් ගන්ධ කුටිය ඉදිරිපිට හිඳුවා, “චුල්ලපන්ථකයෙනි, නැගෙනහිරට මුහුණලා හිඳ මේ රෙදි කැබැල්ල ‘රජොහරණං, රජොහරණං’ යැයි කිය කියා පිරිමැදීමෙන් මෙතන රැඳී සිටින්න” යැයි වදාරා, සෘද්ධියෙන් මවන ලද පිරිසිදු රෙදි කැබැල්ලක් දුන් සේක.</p>

<p>දානය වැළඳීමට වේලාව දැන්වූ කල්හි බුදුරජාණන් වහන්සේ භික්ෂු සංඝයා වහන්සේ පිරිවරා ජීවකයන්ගේ නිවසට ගොස් පනවන ලද බුද්ධාසනයෙහි වැඩ උන් සේක.</p>

<div class="subhead">රහත් භාවය ලැබීම</div>

<p>චුල්ලපන්ථකයන් වහන්සේ ද සූර්ය රශ්මිය දෙස බල බලා ඒ රෙදි කඩ “රජොහරණං, රජොහරණං” යැයි කිය කියා පිරිමදිමින් උන් සේක. මෙසේ ඒ චුල්ලපන්ථකයන් වහන්සේ ඒ රෙදි කඩ පිරිමදිද්දීම එය කිලිටි වී ගියේය. ඉක්බිති උන්වහන්සේ මෙසේ සිතූ සේක.</p>

<p>“මේ රෙදි කඩ ඉතා පිරිසිදුය, නිර්මලය. මේ ආත්මභාවය (ශරීරය) නිසා පෙර තිබූ ස්වභාවය හැර මෙසේ කිලිටි වී ගියේය. ඒකාන්තයෙන් ප්‍රත්‍යය සමුත්පන්න ධර්මයෝ ඉපද නැසෙන සුළුය” යැයි කිය කියා ප්‍රත්‍යය සමුත්පන්න ධර්මයන්ගේ ක්ෂණයක් ක්ෂණයක් පාසා ඉපද නැසෙන බව සලකමින් විදර්ශනා වැඩූ සේක.</p>

<p>සර්වඥයන් වහන්සේ ද, “චුල්ලපන්ථකයන්ගේ සිත විදර්ශනාවට නැගෙන්නේය. චුල්ලපන්ථකය, රෙදි කැබැල්ල කිලිටි වී රජසින් (දූවිල්ලෙන්) වැසී ගියේද? එමෙන් තාගේ අභ්‍යන්තරයෙහි ද රාග රජස් ආදිය ඇත. ඔවුන් දුරු කරව” යැයි සිතා ආලෝක ධාරාවක් යවා ඉදිරියේ සිටින්නාක් මෙන් පෙනෙන්නා වූ ස්වරූප ඇතිව මේ ගාථාවන් වදාළ සේක.</p>

<div class="gatha">
<p>“රාගො රජො න ච පන රෙණු වුච්චති,</p>
<p>රාගස්සෙතං අධිවචනං රජොති;</p>
<p>එතං රජං විප්පජහිත්ව භික්ඛවො,</p>
<p>විහරන්ති තෙ විගතරජස්ස සාසනෙ.</p>
<br>
<p>දොසො රජො න ච පන රෙණු වුච්චති,</p>
<p>දොසස්සෙතං අධිවචනං රජොති;</p>
<p>එතං රජං විප්පජහිත්ව භික්ඛවො,</p>
<p>විහරන්ති තෙ විගතරජස්ස සාසනෙ.</p>
<br>
<p>මොහො රජො න ච පන රෙණු වුච්චති,</p>
<p>මොහස්සෙතං අධිවචනං රජොති;</p>
<p>එතං රජං විප්පජහිත්ව භික්ඛවො,</p>
<p>විහරන්ති තෙ විගතරජස්ස සාසනෙ”ති.</p>
</div>

<p>යන මේ ගාථා වදාළ ඉක්බිති චුල්ලපන්ථක ස්ථවිරයන් වහන්සේ සිව්පිළිසිඹියාපත් රහත් බවට පත් වූ සේක. චතුපටිසම්භිදාවට (සිව්පිළිසිඹියාවට) පැමිණීමත් සමඟම ත්‍රිපිටකය ප්‍රගුණ විය.</p>

<p>ඒ චුල්ලපන්ථක ස්ථවිරයන් වහන්සේ පෙර රජව ඉපදී නුවර පැදකුණු කරන විට නළලින් දහඩිය වැගිරෙන්නට පටන් ගත් කල්හි පිරිසිදු සළු පටින් නළල් කෙළවර පිසදැමූ සේක. සළුව කිලිටි වී ගියේය. ඒ රජතුමා සිතන්නේ, “මේ ශරීරය නිසා මෙබඳු වූ පිරිසිදු සළුව තමාගේ පිරිසිදු ධවල ගුණය හැර කිලිටි වී ගියේය. ඒකාන්තයෙන් ප්‍රත්‍යය සමුත්පන්න ධර්මයෝ අනිත්‍යයෝය” යැයි අනිත්‍ය සංඥාව සිහි කළේය. ඒ කාරණයෙන් ඒ තෙරුන් වහන්සේට රජෝහරණයම (කිලිටි පිස දැමීමම) රහත් වීමට ප්‍රත්‍යය විය.</p>

<div class="subhead">දානය සහ ප්‍රාතිහාර්යය</div>

<p>ජීවකයෝ සර්වඥයන් වහන්සේට දක්ෂිණෝදකය (අත් සේදීමට පැන්) එළවූහ. බුදුහු එවෙලේ, “ජීවකයෙනි, විහාරයෙහි භික්ෂූන් ඇත්තේ නොවේද?” යැයි කියා අතින් පාත්‍රය වැසූ සේක. එවෙලේ මහාපන්ථක ස්ථවිරයන් වහන්සේ “ස්වාමීනි, විහාරයෙහි භික්ෂූන් නැත්තේ වේද?” යැයි කී සේක.</p>

<p>සර්වඥයන් වහන්සේ “භික්ෂූන් ඇති නැති බව දැන එව” යැයි කියා පුරුෂයෙකු යැවූහ.</p>

<p>එකෙණෙහි චුල්ලපන්ථක ස්ථවිරයන් වහන්සේ, “මාගේ අයියණ්ඩි වහන්සේ විහාරයෙහි භික්ෂූන් නැතැයි සිතූහ. විහාරයෙහි භික්ෂූන් ඇති බව උන්වහන්සේට ප්‍රකාශ කළ යුතුය” යැයි සිතා සියලු අඹ උයන භික්ෂූන්ගෙන්ම පිරවූ සේක.</p>

<p>සමහර භික්ෂූන් වහන්සේලා සිවුරු ගෙත්තම් කරන සේක. සමහර කෙනෙක් සිවුරු පඬු පොවති. සමහර කෙනෙක් බණ පාඩම් කරති. මෙසේ එකිනෙකාට වෙනසක් නැතිව එකම ස්වරූප ඇති භික්ෂූන් දහසක් මැවූ සේක.</p>

<p>බලන්නට ගිය පුරුෂයා විහාරයේ බොහෝ භික්ෂූන් දැක නැවත අවුත් ජීවකයන්ට කියන්නේ, “සියලු අඹ උයන භික්ෂූන්ගෙන් පිරී ගියේය” යැයි කීවේය. ඉක්බිති සර්වඥයන් වහන්සේ ඒ පුරුෂයාට වදාරන සේක්, “බුදුහු චුල්ලපන්ථකයන් වහන්සේ කැඳවන සේකැයි කියව” යි වදාළ සේක.</p>

<p>ඒ බස් අසා පුරුෂයා ගොස් ඒ පරිද්දෙන්ම කී කල්හි, “මම චුල්ලපන්ථකයෙමි”, “මම චුල්ලපන්ථකයෙමි” යැයි කියන මුව දහසක් නැඟුණේය. එකල්හි ඒ පුරුෂයා නැවත බුදුන් වෙත ගොස්, “ස්වාමීනි, හැමදෙනා වහන්සේම ‘අපි චුල්ලපන්ථකයමු, අපි චුල්ලපන්ථකයමු’ යැයි කියන සේක” යැයි දැන්වීය.</p>

<p>ඒ බස් අසා බුදුහු, “දැන් තොප ගොස් පළමුව යමෙක් ‘මම චුල්ලපන්ථකයෙමි’ යැයි කීවේ නම් ඔහුගේ අතින් අල්ලා ගනු. අවශේෂ භික්ෂූන් අතුරුදහන් වෙති” යැයි වදාළහ. එවෙලේ ඒ පුරුෂයා එලෙසම කළේය. දහසක් පමණ භික්ෂූන් වහන්සේලා අතුරුදහන් වූ සේක. තෙරුන් වහන්සේ ද කැඳවා ගිය පුරුෂයා සමඟ වැඩිය සේක.</p>

<p>සර්වඥයන් වහන්සේ ජීවකයන් අමතා, “ජීවකයෙනි, චුල්ලපන්ථකයන්ගේ පාත්‍රය ගන්න. චුල්ලපන්ථකයෝ තොපට පුණ්‍යානුමෝදනා ධර්ම දේශනා කරති” යැයි වදාළහ. ජීවකයෝ එලෙසම කළෝය. එවෙලෙහි චුල්ලපන්ථක ස්ථවිරයන් වහන්සේ සිංහනාද කරන්නා වූ අභීත කේසර සිංහ රාජයෙකු මෙන් තුන් පිටකය කළඹා පුණ්‍යානුමෝදනා ධර්ම දේශනා කළ සේක.</p>

<p>සර්වඥයන් වහන්සේ ආසනයෙන් පැන නැඟී භික්ෂු සංඝයා පිරිවරා විහාරයට වැඩ, භික්ෂූන් විසින් වත් දැක්වූ කල්හි, ගන්ධ කුටිය ඉදිරිපිට සිට භික්ෂු සංඝයා වහන්සේට අවවාද දී, කමටහන් දී වදාරා, භික්ෂු සංඝයා පිටත් කර යවා සිව් වර්ගයක සුවඳින් සුවඳ කරන ලද ගන්ධ කුටියට වැද දකුණු ඇලයෙන් සිංහ සෙය්‍යාව (සිංහයෙකු මෙන් නිදා ගැනීම) කළ සේක.</p>

<p>ඉක්බිත්තෙන් සවස් වේලෙහි දම්සභා මණ්ඩපයට භික්ෂූන් වහන්සේලා නොයෙක් තැනින් රැස්ව, රත් පැහැති පලසකින් වට කරන ලද්දාක් මෙන් හිඳ බුදුන්ගේ ගුණ කථාව පටන් ගත් සේක.</p>

<p>“ඇවැත්නි, මහාපන්ථක ස්ථවිරයෝ චුල්ලපන්ථක ස්ථවිරයන්ගේ අධ්‍යාශය නොදන්නාහ. එක ගාථාවක් මාස හතරකින් පාඩම් කරගනු බැරි වූ නිසා නුවණ මඳයෝ යැයි කියා විහාරයෙන් නෙරපූහ. සර්වඥයන් වහන්සේ තමන් වහන්සේ ධර්ම රාජයන් බැවින් එකම පෙරු දානය අතරතුර සිව්පිළිසිඹියා සමඟ අරහත් ඵලය දුන් සේක. සිව්පිළිසිඹියාප්‍රාප්ත විය. එමෙන්ම තුන් පිටකය ප්‍රගුණ විය. සර්වඥයන් වහන්සේගේ බල මහිමය නම් ඉතා ආශ්චර්යය වන්නේය” යැයි බුදුන්ගේ ගුණ කිය කියා උන් සේක.</p>

<p>එකල්හි සර්වඥයන් වහන්සේ දම්සභා මණ්ඩපයෙහි මේ කථා ප්‍රවෘත්තිය දැන, “අද මා විසින් එතැනට යාම වටින්නේය” යැයි සිතා බුද්ධ සෙය්‍යාවෙන් නැඟී, රත් වූ දෙපට සිවුර ඇඳ, විදුලි කෙටීමක් මෙන් බබළන පටිය ඉණෙහි බැඳ, රත් පලසක් හා සමාන වූ පාංශුකූල සුගත මහා චීවරය ඒකාංශ කොට (එක් අතකට) පොරවා, සුවඳවත් ගන්ධ කුටියෙන් නික්ම, මත් වූ ඇතෙකු අල්ලා ගැනීමට නික්මුණු කේසර සිංහ රාජයෙකුගේ විලාසයෙන් අප්‍රමාණ සර්වඥ ලීලාවෙන් දම්සභා මණ්ඩපයට වැඩම කළ සේක. සරසන ලද මණ්ඩප මධ්‍යයෙහි පනවන ලද උතුම් වූ බුද්ධාසනය මත හිඳ ෂඩ් වර්ණ බුද්ධ රශ්මි මාලාවන් විහිදුවමින්, සාගර පත්ල බබළවමින් යුගඳුරු කඳු මුදුනෙහි දිලිසෙන්නා වූ ලා හිරු මඬලක් මෙන් බුදුරජාණන් වහන්සේ ආසන මධ්‍යයෙහි වැඩ උන් සේක.</p>

<p>බුදුරජාණන් වහන්සේ එතැනට පැමිණි විගස භික්ෂු සංඝයා වහන්සේ කතාව නවත්වා නිහඬව වැඩ උන් සේක. සර්වඥයන් වහන්සේ මොළොක් වූ මෙත් සිතින් භික්ෂු පිරිස දෙස බලා මෙසේ සිතූ සේක.</p>

<p>“මේ පිරිස ඉතා බොහෝ වන්නේය. එකද භික්ෂුවකගේ අතපය සෙලවීමක් හෝ කැස්සක්, කිවිසුම් ශබ්දයක් හෝ නැත. මේ සියලු භික්ෂූහුම බුද්ධ ගෞරවයෙන් හා බුද්ධ තේජසින් තැති ගත්හ. මුළු ආයු කාලය පුරාම මා කතා නොකර සිටියත් මොවුහු පළමුව කථාවක් නූපදවති. එහෙයින් මම පළමුව කථාවක් උපදවමි.”</p>

<p>මෙසේ සිතා මිහිරි වූ බ්‍රහ්ම ස්වරයෙන් භික්ෂූන්ට ආමන්ත්‍රණය කොට, “මහණෙනි, දැන් කවර කථාවකින් යුක්තව සිටියහුද? කවර නම් කථාවක් තොපට අතරමග නතර වූයේද?” යැයි විචාළ සේක.</p>

<p>එකල්හි ඒ භික්ෂූන් වහන්සේලා, “අපි මෙතැන සිටියේ අන්‍ය වූ ස්වර්ග මෝක්ෂ දෙකට බාධක වූ හිස් වචන කතා කරමින් නොවේ. නුඹ වහන්සේගේ ගුණ වර්ණනා කරමින් සිටියෙමු” යැයි දැන්වූ සේක. එකල්හි භික්ෂූන් වහන්සේගේ කතාව අසා බුදුරජාණන් වහන්සේ මෙසේ වදාළ සේක.</p>

<p>“මහණෙනි, චුල්ලපන්ථකයෝ දැන් මා නිසා ධර්මයේ උසස් බවට පැමිණියෝය. පෙරත් මා නිසා භෝග සම්පතින් උසස් බවට පැමිණියෝය.”</p>

<p>එකල්හි එක් භික්ෂුවක් ඒ අර්ථය ප්‍රකාශ කරනු පිණිස භාග්‍යවත් වූ බුදුරජාණන් වහන්සේට ආරාධනා කළ සේක. භාග්‍යවතුන් වහන්සේ අතීත කතාව ගෙනහැර දක්වා වදාළ සේක.</p>

<div class="subhead">චුල්ලසෙට්ඨි ජාතකය (අතීත කතාව)</div>

<p>ඒ කෙසේද යත්, අතීතයේ බරණැස් නුවර බ්‍රහ්මදත්ත නම් රජ කෙනෙකු රාජ්‍යය කරන සමයෙහි අප මහ බෝසතාණෝ සිටු කුලයක ඉපදී, වැඩිවිය පැමිණ සිටු තනතුරු ලබා ‘චුල්ල සිටාණෝය’ යන නමින් ප්‍රසිද්ධව විසූහ. ඒ සිටාණෝ නුවණැත්තෝය, ව්‍යක්තයෝය, සියලු නිමිති දනිති.</p>

<p>එක් දිනක් ඒ සිටාණෝ රාජ සේවයට යන අතරමග වීදිය මැද මළ මීයෙකු දැක, නක්ෂත්‍ර යෝගය පරීක්ෂා කොට මෙසේ කීහ.</p>

<p>“නුවණැති කුලපුත්‍රයෙකුට මේ මීයා රැගෙන ගොස් අඹු දරුවන් පෝෂණය කිරීමටත්, වෙළඳාම් කිරීමටත් පුළුවන් වන්නේය.”</p>

<p>එක්තරා දුගී පුරුෂයෙක් (චුල්ලන්තේවාසික) සිටාණන්ගේ ඒ වචනය අසා “සිටාණෝ නොදැන නොකියති” යැයි සිතා, මීයා රැගෙන ගොස් එක් වෙළඳසැලක බළලෙකු සඳහා දී කහවණුවෙන් හතරෙන් පංගුවක් තරම් වූ (කාකණික මාත්‍රාවක්) කුඩා මුදලක් ලැබුවේය.</p>

<div class="image-placeholder" data-prompt="Masterpiece, Ancient South Asian painting style, No Frame, No Cracks, No Fading, high quality, sharp focus. A busy ancient Indian street scene bathed in warm sunlight. In the foreground, the Bodhisattva, depicted as a wealthy merchant with golden skin, wearing fine white robes, jewelry, and a top knot, stands with dignity and points downwards with a knowing expression. Near him, a young man (Cullantevasika) dressed in humble, ragged clothes bends down with a determined look to pick up a dead mouse by its tail from the dusty ground. The background features ancient brick architecture, merchants, and bustling market life. Earthy tones, detailed textures, soft shadows.">
<img src="../jathaka-images/13_img_1.jpeg" class="story-image" alt="Story Illustration">
<span class="img-label">[චුල්ල සිටාණන් මළ මීයා පෙන්වූ අවස්ථාව]</span>
</div>

<p>ඒ මුදලින් උක් හකුරු ගෙන එක් කළයකින් පැන් ගත්තේය. හෙතෙම වනයෙන් මල් කඩාගෙන එන්නා වූ මල්කරුවන් දැක, උක් හකුරු ස්වල්පයක් දී පැන් දුන්නේය. ඒ මල්කරුවෝ ඔහුට මල් මිට බැගින් දුන්හ. ඔහු ඒ මල් විකුණා, ඒ මල් මිලයෙන් දෙවෙනි දින උක් හකුරු හා පැන් කළයක් රැගෙන මල් වත්තට ගියේය. එදින ඔහුට මල්කරුවෝ මල් භාගයක් කඩාගෙන මල් ගස්ම දී ගියහ. ඔහු නොබෝ දිනකින් මේ උපායෙන් කහවණු අටක් ලැබුවේය.</p>

<p>නැවත එක් වැසි සහිත සුළං ඇති දවසක රාජකීය උයනෙහි බොහෝ වියළි දඬු හා අතු පත් සුළඟින් බිම වැටුණේය. උයන්පල්ලා ද තමාට කරගත හැකි උපායක් නොදිටීය. එකල්හි ඒ පුරුෂයා එතැනට ගොස් උයන්පල්ලාට මෙසේ කීවේය.</p>

<p>“ඉදින් තොපි මේ දඬු හා අතු පත් මට දෙන්නේ නම්, මම සියලු දඬු සහ කොළ උයනින් පිටත් කර දමන්නෙමි.”</p>

<p>උයන්පල්ලා, “යහපත යහළුව, රැගෙන යන්න” යැයි එකඟ විය.</p>

<p>චුල්ලන්තේවාසික තෙම කුඩා ළමුන්ගේ කෙළි මඩුල්ලට ගොස් උක් හකුරු දී, මොහොතකින් ඒ සියලු දඬු සහ කොළ කුඩා ළමුන් ලවා උයනින් අද්දා පිටත් කරවා උයන් දොරකඩ ගොඩ ගැසුවේය. එකල්හි රජගෙට වළං සපයන කුඹල්කරු රජගෙට වළං පිලිස්සීම සඳහා දර සොයා ඇවිදින්නේ, උයන දොරකඩ තිබූ ඒ දර ගොඩ දැක ඔහුගෙන් මිල දී ගත්තේය.</p>

<p>එදින චුල්ලන්තේවාසික තෙම දහසය කහවණුවක් සහ සැළි ආදී වූ වළං පන්සියයක් ද ලැබුවේය. ඔහු වෙළඳාම් කිරීමෙන් කහවණු විසිහතරක් වූ කල්හි, “මට මේ උපාය ඇතැ” යි සිතා නුවර දොරටුවට නුදුරු තැනක පැන් සැලක් තබාගෙන, පන්සියයක් තණකොළ කපන පුරුෂයන්ට පැන් දුන්නේය. ඔවුහු මෙසේ කීහ.</p>

<p>“යහළුව, තොපි අපට බොහෝ උපකාර කළෙහිය. තොපට අපි කුමක් කරමුද?”</p>

<p>එකල්හි චුල්ලන්තේවාසිකයා, “මාගේ කාර්යයක් පැමිණි කල්හි කියන්නෙමි” යැයි කියා, ඔබ මොබ ඇවිදින්නේ ගොඩබිම් වෙළඳාම් කරන්නවුන් සමඟත්, මුහුදු වෙළඳාම් කරන්නවුන් සමඟත් මිත්‍ර වී ගත්තේය.</p>

<p>එකල්හි ඔහුට ගොඩබිම් වෙළඳාම් කරන්නවුන්ගේ ප්‍රධාන පුරුෂයා, “හෙට දින මේ නුවරට අශ්ව වෙළෙන්දෙක් අශ්වයන් පන්සියයක් රැගෙන එන්නේය” යැයි කීවේය.</p>

<p>ඔහු ඒ වචනය අසා තණකොළ ගෙනෙන්නා වූ පන්නයන්ට (තණ කපන්නන්ට), “අද මට එක් අයෙක් තණ මිටිය බැගින් දෙන්න. මා තණකොළ විකුණන්නට කලින් තොපි කිසිවෙක් තණ නොවිකුණන්න” යැයි කීවේය. එකල ඔවුහු හැමදෙනා “යහපතැ” යි එකඟ වී පන්සියයක් තණ මිටි ගෙනැවිත් ඔහුගේ නිවස දොර තැබූහ.</p>

<p>අශ්ව වෙළෙන්දා මුළු නුවරම ඇවිද අශ්වයන්ට තණකොළ නොලැබ, ඒ චුල්ලන්තේවාසිකයාට කහවණු දහසක් දී තණකොළ මිලදී ගත්තේය.</p>

<p>ඉක්බිත්තෙන් කීප දවසක් ගිය කල සමුද්‍ර යාත්‍රාවෙන් වෙළඳාම් කරන්නා වූ යහළුවා ඔහුට කියන්නේ, “තොටුපළට නැවක් ආවේය” යැයි කීවේය.</p>

<p>එකල චුල්ලන්තේවාසික පුරුෂයා “මට මේ උපායෙන් ප්‍රයෝජන ඇතැ” යි සිතා, කහවණු අටක් දී සියලු පිරිවරින් යුක්තව පිරුණු රථයක් ගෙන, මහත් වූ යස පිරිවරින් බටහිර තොටුපළ ගමට ගොස්, පේරැස් මුද්දක් නැවට අත්තිකාරම් වශයෙන් දී, නුදුරු තැනක වට කොට තිරයක් බඳවා, ළඟ සිටි චර පුරුෂයන්ට මෙසේ විධාන කළේය.</p>

<p>“පිටතින් වෙළෙන්දෝ එත් නම්, රැකවල් තුනකින් මෙහෙවර කියා (අවසර ගෙන) මා සමීපයට කැඳවාගෙන එන්න.”</p>

<p>එකල “පටුනු ගමට නැවක් පැමිණියේය” යැයි අසා බරණැස් නුවරින් වෙළෙන්දෝ සියයක් “බඩු ගනිමු” යැයි ආවාහුය. නැවේ බඩු වෙළඳාම් කරන්නා වූ මනුෂ්‍යයෝ මෙසේ කීහ.</p>

<p>“අපගෙන් තොපට බඩු නොලැබෙයි. අසවල් තැන සිටින මහා වෙළඳාණන් විසින් අත්තිකාරම් දෙන ලද්දේය.”</p>

<p>ඒ බස් අසා බරණැස් නුවර වෙළෙන්දෝ ඒ චුල්ලන්තේවාසිකයා සමීපයට ආවාහුය. ඔහුගේ අතවැසි පුරුෂයෝ පළමුව දුන් විධාන පරිදි රැකවල් තුනකින් තුන් වරක් ඔබිනොබ මෙහෙවර කියා අවුත් ඒ වෙළෙන්දන් ආ බව කියා යැවූහ. වෙළෙන්දෝ චුල්ලන්තේවාසිකයාට එක් අයෙක් දහස බැගින් දී, “චුල්ලන්තේවාසික පුරුෂයා සමඟ නැව් බඩු ගනිමු” යැයි කොටස් ලබාගෙන, නැවත එක් අයෙක් දහස බැගින් දී නැවත බඩු මුදවාගෙන බඩු තමන් සන්තක කළාහ.</p>

<p>චුල්ලන්තේවාසික තෙම දෙලක්ෂයක් වස්තුව උපයාගෙන බරණැස් නුවරට අවුත්, “සත්පුරුෂයන්ට කෙළෙහි ගුණ දැක්වීම සුදුසු වේ” යැයි සිතා ලක්ෂයක් වස්තුව ගෙන්වාගෙන චුල්ල සිටාණන් සමීපයට ගියේය.</p>

<p>එකල්හි සිටාණෝ ඔහුට, “දරුව, තොප විසින් කුමක් කොට මේ වස්තුව ලබන ලද්දේද?” යැයි ඇසූහ. මළ මීයා විකිණීමේ සිට සියලු ප්‍රවෘත්තිය ඔහු කීවේය.</p>

<p>චුල්ල සිටාණෝ ඔහුගේ බස් අසා, “මෙබඳු පුරුෂයෙකු අනුන්ට අතහැර දැමීම සුදුසු නොවන්නේය” යැයි කියා වැඩිවිය පැමිණ සිටි තමන්ගේ දියණිය ඔහුට විවාහ කර දී සියලු තමන්ගේ වස්තුවට හිමිකාරයා කළහ. ඒ පුරුෂයා චුල්ල සිටාණන්ගේ ඇවෑමෙන් ඒ නුවර සිටු තනතුර ලැබුවේය. මහ බෝසතාණෝ දානාදී පින්කම් කොට කම් වූ පරිද්දෙන් මිය පරලොව ගියහ.</p>

<p>තිලෝගුරු සම්‍යක් සම්බුද්ධ රාජෝත්තමයාණන් වහන්සේ මේ ධර්ම දේශනාව ගෙනහැර දක්වා වදාරා, මත්තෙහිත් ධර්ම දේශනා කොට, “යම් සේ නුවණැති පුරුෂයෙක් මද ගින්නක් ක්‍රමයෙන් ගොම, දර ආදිය දමා මුඛයෙන් පිඹ මහත් වූ ගිනි කන්දක් කරන්නේ ද, එපරිද්දෙන්ම නුවණැති සත්වයා යම් ස්වල්ප වූ බඩු මිලක් ලැබ නොයෙක් උපායෙන් වෙළඳාම් කොට වස්තුව හා යසස වර්ධනය කරන්නේය” යැයි වදාළ සේක.</p>

<p>මෙසේ භාග්‍යවත් වූ බුදුරජාණන් වහන්සේ, “මහණෙනි, චුල්ලපන්ථක ස්ථවිරයෝ දැන් මා නිසා ධර්මයේ මහන්තත්වයට පැමිණියෝය. පූර්ව ජන්මයෙහි මහත් භෝග මහන්තත්වයට පැමිණියෝය” යැයි මේ ධර්ම දේශනාව වදාරා, අතීත කතාවත් වර්තමාන කතාවත් දෙකම එක් කොට පූර්වාපර සන්ධි ගළපා මේ චුල්ලසෙට්ඨි ජාතකය නිමවා වදාළ සේක.</p>

<p>“එසමයෙහි චුල්ලන්තේවාසික පුරුෂයා නම් දැන් මේ චුල්ලපන්ථක ස්ථවිරයෝය. එසමයෙහි චුල්ල සිටුව උපන්නේ දැන් තිලෝගුරු සම්‍යක් සම්බුදු රජ වූ මම වෙමි” යැයි තමන් වහන්සේ දක්වා වදාළ සේක.</p>

        

        <!-- Story 14 -->
        <h2>5. තණ්ඩුලනාළි ජාතකය</h2>
<div class="subhead">ලාළුදායි තෙරුන් වහන්සේගේ අඥාන ක්‍රියාව</div>

<p>තවත් එක් සමයක, ශාක්‍ය වංශයට සිංහයෙකු බඳු වූ, සම්‍යක් සම්බුදුරජාණන් වහන්සේ සැවැත් නුවර ඇසුරු කොට ජේතවනාරාමයෙහි වැඩ වසන සේක්, ලාළුදායි නම් තෙරුන් වහන්සේ අරභයා මේ ජාතක කතාව වදාළ සේක.</p>

<p>ඒ කෙසේද යත්? එක් සමයක දබ්බමල්ලපුත්‍ර ස්ථවිරයන් වහන්සේ සංඝයා වහන්සේට සලාක බත් ආදී වූ දන් බෙදා දෙන සේක. උන්වහන්සේ උදෑසන සලාක බත් බෙදීමට පටන් ගත් කල්හි, ලාළුදායි ස්ථවිරයන් වහන්සේට කිසි කලෙක යහපත් බතක් ලැබෙන්නේය, කිසි කලෙක නරක බතක් ලැබෙන්නේය.</p>

<p>එවිට ලාළුදායි ස්ථවිරයන් වහන්සේ, තමන් වහන්සේට නරක බත ලැබුණු දිනවල සලාක බත් බෙදන්නා වූ ස්ථානයෙහි කලබල ඇති කරන සේක. “කිම? දබ්බමල්ල පුත්‍රයන්ම සලාක බත් බෙදීමට දන්නේද? අපි නොදන්නෙමුද?” යයි ද කියන සේක.</p>

<p>උන්වහන්සේ සලාක බත් බෙදන තැන එසේ අවුල් කරන හෙයින්, “එසේ වී නම් දැන් ඔබ වහන්සේම සලාක බත් බෙදා දුන්න මැනව” යයි කියා සලාක පෙට්ටිය ඒ තෙරුන් වහන්සේට පවරා දුන්හ.</p>

<p>එතැන් පටන් සංඝයා වහන්සේට ඒ ලාළුදායි ස්ථවිරයන් වහන්සේම සලාක බත් බෙදා දෙන සේක. එසේ බෙදා දෙන්නා වූ ඒ තෙරුන් වහන්සේ, යහපත් බතක් වේවා නරක බතක් වේවා, “අසවළුන්ගේ කොටසේ යහපත් බත තිබුණේ ය” යි කියාවත්, “අසවල් කොටසේ නරක බත තිබුණේ ය” යි කියාවත් නොදන්නා සේක. සලාක පත් ගන්නා කලද, අසවල් සලාක කොටස ගැන සලකා ගත නොහෙන සේක.</p>

<p>භික්ෂූන් වහන්සේ පෝලිමේ සිටි වේලාවෙහි, “මෙතන අසවල් සලාකය තිබුණේය, මෙතන අසවල් සලාකය තිබුණේය” යි කියමින් බිම හෝ බිත්තියේ හෝ ඉරක් අඳින සේක. දෙවැනි දවසේ සලාක බත් ගන්නා තැන භික්ෂූන් වහන්සේලා ස්වල්ප දෙනෙක් හෝ වෙති, බොහෝ දෙනෙක් හෝ වෙති. භික්ෂූන් වහන්සේලා අඩු වූ කල එසේ ඇඳි ඉර කෙළවරට යන්නේය. භික්ෂූන් වහන්සේලා වැඩි වූ කල්හි ඉර මුලට වන්නේය. ඒ ලාළුදායි ස්ථවිරයන් වහන්සේ නියම සලාක පිළිවෙළ දැනගත නොහැකිව, එම රේඛා සලකුණෙන් පමණක් සලාක බත් දෙන සේක.</p>

<p>එකල්හි සෙසු භික්ෂූන් වහන්සේලා මෙසේ කියන සේක: “ඇවැත් වූ ලාළුදායි ස්ථවිරයෙනි, රේඛාව නම් පසුව හෝ වෙයි (වෙනස් වෙයි), උතුම් බත අසවල් කොටසේ තිබුණේය, නරක බත අසවල් කොටසේ තිබුණේය” යි කීසේක.</p>

<p>ඒ අසා ලාළුදායි ස්ථවිරයන් වහන්සේ භික්ෂූන් වහන්සේලා හා විවාද කරමින්, “එසේ වී නම් මේ ඉර කවර කාරණයකින් මෙසේ තිබුණේද? මම ඔබ වහන්සේගේ බස කුමක් පිණිස අදහම්ද? මේ රේඛාවෙන් අදහමි (රේඛාව විශ්වාස කරමි)” යි කී සේක.</p>

<p>එකල්හි බාල භික්ෂූන් වහන්සේලාත් සාමණේරයන් වහන්සේලාත්, “ඇවැත් වූ ලාළුදායි ස්ථවිරයන් වහන්ස, ඔබ වහන්සේ සලාක බත් බෙදා දෙතොත් භික්ෂූන් වහන්සේලා ලාභයෙන් පිරිහෙණ සේක. ඔබ වහන්සේ බත් බෙදා දීමට සුදුසු නොවන සේක. මෙතැනින් පිටව ගිය මැනව” යයි කියා සලාක බත් බෙදා දෙන තැනින් එළවා දැමූ සේක.</p>

<p>එවේලෙහි සලාක බත් බෙදා දෙන තැන මහත් කෝලාහලයක් විය. ඒ අසා සර්වඥයන් වහන්සේ ආනන්ද මහතෙරුන් වහන්සේගෙන් විමසන සේක්, “ආනන්දයෙනි, සලාක බත් බෙදන තැන මහත් වූ කෝලාහලයක් ඇසෙයි. මේ කවර කෝලාහල ශබ්දයක්දැ?” යි වදාළ සේක. ආනන්ද මහ තෙරුන් වහන්සේ සර්වඥයන් වහන්සේට ඒ පුවත දැන්වූ සේක.</p>

<p>එකල්හි සර්වඥයන් වහන්සේ, “එම්බා ආනන්දයෙනි, ලාළුදායි ස්ථවිරයා තමාගේ අඥාන බැවින් අනුන්ට ලාභ හානි කළේ දැන් මතු නොවෙයි, පෙරත් කළේ වේදැ” යි වදාළ සේක. ආනන්ද මහ තෙරුන් වහන්සේ ඒ අර්ථය ප්‍රකාශ කරන පිණිස සර්වඥයන් වහන්සේට ආරාධනා කළ සේක. බුදුරජාණන් වහන්සේ භවාන්තරයෙන් වැසී ගිය ඒ කාරණය ප්‍රකාශ කොට වදාළ සේක.</p>

<div class="subhead">අතීත කතාව: මසුරු රජු සහ අඥාන තක්සේරුකරු</div>

<p>යටගිය දවස කසීරට බරණැස් නුවර බ්‍රහ්මදත්ත නම් රජ කෙනෙක් රාජ්‍යය කරන්නාහුය. එකල අප මහා බෝසතාණෝ ඒ රජතුමාට ‘වන්නකුකම්’ (භාණ්ඩවල මිල නියම කිරීමේ තනතුර) කරන්නාහුය; ඇත් අස් ආදීන් හා රන් රුවන් ආදියේ අගය තීරණය කරවති. ඒ ඇත් අස් ආදීන් අගය කරවා, වස්තු හිමියන්ට එම වස්තුවට සුදුසු වූ වටිනා මිලම ලබා දෙවති.</p>

<p>රජතුමා වූ කලී ඉතා ලෝභී අයෙකි. ඒ රජතුමා තමන්ගේ ලෝභී ගති ඇති බැවින් මෙසේ සිතුවේය: “මේ තක්සේරුකරුවා මෙසේ වන්නකුකම් කොට (නියම මිල දී) අය වැය කෙරේ නම්, නොබෝ කලකින්ම මාගේ භාණ්ඩාගාරයේ වස්තුව අවසන් වී යන්නේය. එසේ හෙයින් වෙනත් අයෙකු වන්නකු තනතුරෙහි තබමි” යි සිතුවේය.</p>

<p>මෙසේ සිතා රජතුමා සිව්මැදුර කවුළුව හැර රජ මිදුල බලන තැනැත්තේ, ලෝභී වූ නුවණ නැති එක් ගම්වැසි පුරුෂයකු රාජාංගනයෙන් යනු දැක, “මේ තෙමේ මට සියලු වස්තුවේ අගය (අඩුවෙන්) තබා අය වැය කිරීමට සමර්ථ වන්නේය” යි සිතා, ඔහු තමා වෙතට කැඳවා ගෙන්වා ගත්තේය.</p>

<p>“දරුව, තෝ අපට වස්තුවෙහි අගය තබා අය වැය කොට වන්නකුකම් කිරීමට සමර්ථයෙහිදැ?” යි ඇසූහ. ඒ බස් අසා ඒ පුරුෂයා “යහපත, ස්වාමීනි” යි එකඟ වූ කල්හි, රජතුමාගේ වස්තුව රැකීම පිණිස ඒ අඥාන පුරුෂයා වන්නකුකමෙහි පිහිටවූහ.</p>

<p>එතැන් පටන් ඒ මෝඩයා ඇත් අස් ආදීන් අගය කරන්නේ, (නියම) අගය පිරිහෙළා හිතුවක්කාර ලෙස යම් මිලයක් තමන්ට සිතෙන පරිද්දෙන් කියයි. ඔහු වන්නකු තනතුරෙහි සිටි බැවින්, ඔහු යම් මිලයක් කීයේ නම් ඔහු කී මිලම ඒ වස්තුවට මිල වන්නේය. රාජ නියෝගයෙන් පත් කළ තැනැත්තා හෙයින් ඊට විරුද්ධව උත්තර කියන කෙනෙක් නොවූහ.</p>

<div class="subhead">අශ්ව වෙළෙන්දා සහ සහල් නැළිය</div>

<p>එකල්හි උත්තරාපථයෙහි වසන්නා වූ එක් අශ්ව වෙළෙන්දෙක් පන්සියයක් අසුන් ඒ නුවරට ගෙන ආවේය. රජතුමා අසුන් ගෙන ආ බව අසා, තමන්ගේ ඒ නුවණ නැති තක්සේරුකරුවා කැඳවා අසුන් මිල කරවූයේය. එතෙම අසුන් මිල කරන්නේ, පන්සියයක් අසුන්ට එකම සහල් නැළියක් අගය යැයි කීවේය.</p>

<p>මෙසේ අගය කොට අස් වෙළෙන්දාට “එකම සහල් නැළියක් දෙව” යි කියා සහල් නැළියක් මිල වශයෙන් දී, අසුන් පන්සියය රජතුමාගේ අශ්ව ගාලේ බැඳවූයේය.</p>

<p>අස් වෙළෙන්දා, පළමුව අගය කරවන්නා වූ වන්නකු තැන්පත් බෝසතාණන් සමීපයට ගොස් ඒ පුවත කියා, “දැන් කුමක් කරමෝදැයි” යි විචාළේය.</p>

<p>ඒ අසා මහා බෝසතාණෝ කියන්නාහු, “ඒ පුරුෂයාට අල්ලස් දී මෙසේ විචාරව: ‘අපගේ අශ්වයන් වූ කලී එකම සහල් නැළියක් වටින බව අප විසින් දැනගන්නා ලද්දේය, (නමුත්) ඔබ නිසා සහල් නැළියෙහි අගය දැනගන්නට කැමැත්තෙමු. එසේ හෙයින් රජතුමා සමීපයේ සිට, ‘සහල් නැළිය මෙතෙක් මිල අගනේය’ යි කියන්නට නොහැකිදැ?’ යි විචාරව. ඉදින් ‘සහල් නැළියේ මිල කියන්නට පුළුවන’ යි කීයේ වී නම්, ඔහු කැඳවාගෙන රජතුමා සමීපයට යව. මමත් එතැනට එන්නෙම් වේදැ” යි කීහ.</p>

<p>එකල්හි අස් වෙළෙන්දා බෝධිසත්ත්වයන් කී බස් යහපතැයි පිළිගෙන, ලෝභී වූ වන්නකු පුරුෂයාට අල්ලස් දී ඒ කාරණය කියවූයේය. ඒ වන්නකු පුරුෂයා අල්ලස ලැබූ පසු, “සහල් නැළියට මිල කියන්නට මට පුළුවන් වන්නේය” යි කීය.</p>

<p>එබස් අසා වෙළෙන්දා “එසේ වී නම් රජගෙට යමු” යි කියා ඔහු කැඳවාගෙන රජතුමා සමීපයට ගියේය. බෝධිසත්ත්වයෝත් අවශේෂ අමාත්‍යයෝත් ඒ වේලාවට එතැනට ආවාහුය.</p>

<p>එකල්හි අස් වෙළෙන්දා රජතුමා වැඳලා කියන්නේ, “ස්වාමීනි, මම පන්සියයක් අසුන්ට එක සහල් නැළියක් අගනා බව දනිමි. ඒ සහල් නැළිය කොතෙක් වටින්නේදැ යි වන්නක්කානන් අතින් විචාළ මැනව, රජතුමනි” යි කීය.</p>

<p>රජතුමා ඒ පුවත (රහස) නොදැන කියන්නාහු, “එම්බල වන්නකු පුරුෂය, පන්සියයක් අශ්වයෝ කොතෙක් මිල වටිද්දැ?” යි විචාළෝය. එබස් ඇසූ වන්නකු පුරුෂයා, “ස්වාමීනි, සහල් නැළියක් වටිනේ වේ දැ” යි කීය.</p>

<p>ඉන්පසු රජතුමා, “දරුව, පන්සියයක් අශ්වයන් වූ කලී සහල් නැළියක් අගිත්වයි (වටීවා), ඒ සහල් නැළිය කොතෙක් මිල වන්නේදැ?” යි විචාළෝය.</p>

<p>ඒ අඥාන පුරුෂයා, “ස්වාමීනි, අන්තඃපුරය සහ පිටත නගරය සහිත වූ මුළු බරණැස් නුවරම මේ සහල් නැළිය අගනේ වේදැ” යි කීය.</p>

<p>ඒ අඥාන පුරුෂයා පළමුව රජතුමාගේ සිත ගනිමි යැයි සිතා, අනුගමනය කරන්නේ එකම සහල් නැළියකට අසුන් (පන්සියය) අගය කළේය. නැවත ඒ වෙළෙන්දා අතින් අල්ලස් ලැබ, එම සහල් නැළියට අන්තඃපුරය සහ පිටත නගරය සහිතව මුළු බරණැස් නුවරම අගය කළේය.</p>

<p>එසමයෙහි බරණැස් නුවර පවුරු වළල්ල දොළොස් යොදුනක් පමණ වන්නේය. මේ නුවර ඇතුළත වන්නේය. පිටත වනාහි තුන්සියයක් යොදුන් පමණ රාජ්‍යය වන්නේය. මෙසේ ඒ අඥාන පුරුෂයා දොළොස් යොදුනක් වට ඇති නුවර හා තුන්සියයක් යොදුන් වට ඇති මේ සා මහත් රාජ්‍යය එකම සහල් නැළියට අගය කළේය.</p>

<p>ඒ අසා අමාත්‍යයෝ අත්පොළසන් දී සිනාසී කියන්නාහු, “අපි පෙර පොළොව හා රාජ්‍යය අනර්ඝ මිල ඇතැයි (මිල කළ නොහැකි යැයි) සිතා සිටියෙමු. දැන් වූ කලී මේ සා මහත් සරාජික වූ බරණැස් නුවර හා රාජ්‍යය සහල් නැළියක් පමණ අගනේය! ඔබ වහන්සේගේ වන්නකු පුරුෂයාගේ සමර්ථතාව ඉතා ආශ්චර්ය ජනකය. මෙතෙක් කල් මුළුල්ලෙහි මේ වන්නකු පුරුෂයා කොහි විසීද? අපගේ රජතුමාටම මෙතෙම සුදුසු වන්නේය,” යි හාස්‍ය කොට නින්දා කළාහුය.</p>

<div class="image-placeholder" data-prompt="Masterpiece, Ancient South Asian painting style, No Frame, No Cracks, No Fading, high quality, sharp focus. Interior of an ancient Royal Court with ornate pillars and drapes. In the center stands a foolish-looking village man (the valuer) gesturing confidently. To the side, a dignified Royal Minister (The Bodhisattva) with golden skin, wearing white robes and a top knot, watches calmly. A group of wealthy ministers nearby are laughing and clapping hands in mockery. The King sits on a golden throne, looking embarrassed and ashamed. A merchant stands respectfully waiting. Warm, dramatic lighting highlighting the fool's gesture.">
<img src="../jathaka-images/14_img_1.jpeg" class="story-image" alt="Story Illustration">
    <span class="img-label">අඥාන තක්සේරුකරු මුළු බරණැස් නුවරම සහල් නැළියකට අගය කිරීම නිසා ඇමතිවරු සිනාසීම.</span>
</div>

<p>එකල්හි රජතුමා ලජ්ජාවට පැමිණ, ඒ නුවණ නැති පුරුෂයා නුවරින් පිටත් කරවා, මහා බෝසතාණන්ටම නැවත වන්නකු තනතුර දුන්නාහුය. මහා බෝධිසත්ත්වයෝ එතැන් පටන් දානාදී වූ පින්කම් කොට කම් වූ පරිද්දෙන් මිය පරලොව ගියෝය.</p>

<div class="subhead">ජාතක සමාධානය</div>

<p>ශාස්තෘ වූ තිලෝගුරු බුදුරජාණන් වහන්සේ මේ ධර්ම දේශනාව ගෙන හැර දක්වා වදාරා, “ආනන්ද ස්ථවිරයෙනි, මේ අඥාන වූ ලාළුදායි ස්ථවිරයා අනුන්ට ලාභ හානි කළේ දැන් මතු නොවෙයි, පෙරත් තමා නුවණ නැති බැවින් කළේම වේදැ” යි අතීත කතාවත් වර්තමාන කතාවත් දෙක එක් කොට සන්ධි ගළපා මේ තණ්ඩුලනාළි ජාතකය නිමවා වදාළ සේක.</p>

<p>“එසමයෙහි ගම්වැසි වූ අඥාන වන්නකු පුරුෂයා නම් දැන් මේ ලාළුදායි ස්ථවිරයා ය, නුවණැති වන්නකු පුරුෂයා නම් ලෝකස්වාමී වූ මම්ම වේදැ” යි තමන් වහන්සේ දක්වා වදාළ සේක.</p>

        

        <!-- Story 15 -->
        <h2>6. දෙව ධර්ම ජාතකය</h2>
<p>තවද එක් කලෙක ශාක්‍ය වංශයට චින්තා මාණික්‍යක් බඳු වූ තිලෝගුරු බුදුරජාණන් වහන්සේ සැවැත් නුවර ජේතවන මහා විහාරයෙහි වැඩ වසන සේක්, එක්තරා බොහෝ බඩුබාහිරාදිය රැස් කළ (බහු භාණ්ඩික) භික්ෂූන් වහන්සේ නමක් අරබයා මෙම ජාතකය වදාළ සේක.</p>

<div class="subhead">බහු භාණ්ඩික භික්ෂුවගේ කථාව</div>

<p>සැවැත් නුවර විසූ එක් සිටු පුත්‍රයෙක් තමාගේ භාර්යාව මිය ගිය කල්හි ශාසනයෙහි පැවිදි වූයේය. එතුමා මහණ වීමට පෙරම තමාට විසීම පිණිස පන්සලකුත්, ගිනිහල් ගෙයකුත් (මුළුතැන්ගෙයක්), බඩු ගබඩාවකුත් කරවා, එම බඩු ගබඩාව ගිතෙල්, තල තෙල් ආදියෙන් පුරවා ගෙන මහණ වූයේය.</p>

<p>පැවිදි වූ පසු තමාට අයත් වැඩකරන කොල්ලන් සහ කෙල්ලන් කැඳවා ගෙන්වාගෙන, තමාට රුචි වූ පරිද්දෙන් බත් සහ මාළු පිසවාගෙන අනුභව කරන්නේය. උන්වහන්සේ සතුව සිවුරු ආදී වූ බොහෝ පිරිකර ඇත්තේය. රාත්‍රියෙහි එක් අඳනයක් හා පොරවනයක් (සිවුරක්) පොරවන්නේය. දවල් කාලයෙහි වෙනත් අඳනයක් හා වෙනත් පොරවනයක් පරිහරණය කරන්නේය. ඔහු විහාරයේ එක් කෙළවරක වාසය කරන්නේය.</p>

<p>ඉක්බිති එක් දවසක් භික්ෂූන් වහන්සේලා සිවුරු හා ඇතිරිලි ආදිය ගබඩාවලින් පිටතට ගෙන මළුවේ වනා අව්වෙහි වේලන කල්හි, බොහෝ දනව්වාසී භික්ෂූන් වහන්සේලා සේනාසන චාරිකාවෙහි (විහාර නරඹමින්) ඇවිදිනා සේක්, ඒ බහු භාණ්ඩික භික්ෂුවගේ මළුවට ගොස් එතැන තිබූ සිවුරු ආදිය දැක, “මේවා කාගේ දැයි?” යි විචාළ සේක. ඒ බහු භාණ්ඩික භික්ෂුව, “ඇවැත්නි, මේවා මාගේය” යි කී සේක.</p>

<p>“ඇවැත්නි, මේ සිවුරත්, මේ අඳනයත්, මේ අඳනයත්, මේ ඇතිරියත්, මේ ඇතිරියත් යන සියල්ලම ඔබගේ දැ?” යි උන්වහන්සේලා නැවත විචාළ සේක.</p>

<p>“එසේය. ඇවැත්නි” යි කී කල්හි භික්ෂූන් වහන්සේලා කියන සේක්, “ඇවැත්නි, බුදුරජාණන් වහන්සේ විසින් අනුමත කරන ලද්දේ තුන් සිවුරු පමණි. මෙසේ අල්පේච්ඡ වූ (ආශාවන් අඩු) සර්වඥයන් වහන්සේගේ ශාසනයෙහි ඔබ මහණ වී, මෙසේ බොහෝ පිරිකර ඇති කර ගත්තේ ඇයි? අපි යමු, ඔබව සර්වඥයන් වහන්සේ වෙත ගෙන යන්නෙමු” යි කියා ඒ භික්ෂුව කැඳවාගෙන බුදුන් සමීපයට ගිය සේක.</p>

<p>බුදුහු ඔවුන් දැක, “කිමෙක්ද මහණෙනි; මේ භික්ෂුව අකමැති වුවත් බලෙන්ම කැඳවාගෙන ආවේදැ?” යි වදාළ සේක.</p>

<p>එකල්හි භික්ෂූන් වහන්සේලා කියන සේක්, “ස්වාමීනි, මේ මහණ බහු භාණ්ඩිකය (බොහෝ බඩු ඇත්තේය), බොහෝ පිරිකර ඇත්තේය” යි දැන්වූ සේක.</p>

<p>ඒ බස් අසා බුදුහු, “මහණ, තොප බහුභාණ්ඩික වූයේ සැබෑදැ?” යි විචාරා වදාළ සේක.</p>

<p>“ස්වාමීනි, සැබෑව” යි ඒ මහණ දැන්වීය.</p>

<p>ඒ බස් ඇසූ බුදුහු, “මහණ, තොප කවර කාරණයකින් බහු භාණ්ඩික වූවෙහිද? මම නොයෙක් කාරණයෙන් අල්පේච්ඡ බව හා සන්තුෂ්ට භාවයෙහිද, කාය විවේක චිත්ත විවේක හා විදර්ශනා භාවනා කිරීමෙහි වීර්යය වැඩීමෙහි ගුණ කීවා නොවේදැ?” යි වදාළ සේක.</p>

<p>ඒ බහු භාණ්ඩික භික්ෂූන් වහන්සේ බුදුන් වදාළ බස් අසා කෝප වී, “එසේ නම් මේ ආකාරයෙන් ඇවිදින්නෙම්දැ?” යි අසා පොරෝණය (සිවුර) ගලවා දමා, භය ලජ්ජා නැතිව පිරිස මැද තනි අඳනයෙන්ම සිටි සේක.</p>

<p>එකල්හි සර්වඥයන් වහන්සේ ඒ භික්ෂුවට පිහිට වන සේක්, “මහණ, තොප පෙර බලවත් වූ භය ලජ්ජා ඇත්තේ නොවේද? දියරකුස්ව උපන්නා වූ කාලයෙහිත් ‘භය ලජ්ජා’ (හිරි ඔතප්) දෙක සොයමින් දොළොස් අවුරුද්දක් විසූයේ නොවේදෝ? එසේ වූ තොප දැන් කවර කාරණයකින් මෙබඳු ගරු වූ සර්වඥ ශාසනයෙහි මහණව සිව්වණක් පිරිස මැද පොරෝණය දමා භය ලජ්ජා හැර සිටියෙහිදැ?” යි වදාළ සේක.</p>

<p>ඒ බස් ඇසූ මහණ භය හා ලජ්ජා දෙක නැවත උපදවාගෙන, දමා පූ සිවුර නැවත පොරවාගෙන බුදුන් වැඳ පසෙක වාඩි උන්නේය. සෙසු භික්ෂූන් වහන්සේලා ඒ අර්ථය ප්‍රකාශ කරන පිණිස සර්වඥයන් වහන්සේට ආරාධනා කළ සේක. බුදුරජාණන් වහන්සේ පෙර භවයෙහි සිදුවූ කාරණය ප්‍රකාශ කොට වදාළ සේක.</p>

<div class="subhead">අතීත කථාව: මහිංසාස කුමාරයා සහ දිය රකුසා</div>

<p>යටගිය දවස කසීරට බරණැස් නුවර බ්‍රහ්මදත්ත නම් රජ කෙනෙක් ජනතාව සතුටු කරමින් රාජ්‍යය කරන්නාහුය. එකල මහා බෝසතාණෝ ඒ රජ්ජුරුවන්ගේ අග මෙහෙසුන් බිසවගේ කුස පිළිසිඳ ගත්තාහුය. උපන්නා වූ කුමාරයාට නම් තබන දවස් ‘මහිංසාස කුමාරයෝ’ යයි නම් තැබූහ.</p>

<p>ඒ කුමාරයා ඇවිදින දුවන වයසට පැමිණි විට රජ්ජුරුවන්ට තවත් පුතෙකු උපන්නේය. ඒ උපන් කුමාරයාට නම් තබන්නාහු ‘චන්ද්‍ර කුමාරයෝ’ යයි නම් තැබූහ. ඒ දෙවැනි කුමාරයා ඇවිදින දුවන වයසට පැමිණි අවස්ථාවෙහි බෝධිසත්ත්වයන්ගේ මෑණියෝ කළුරිය කළෝය.</p>

<p>රජ්ජුරුවෝ අන් බිසෝ කෙනෙකුන් අගමෙහෙසුන් තනතුරෙහි තැබූහ. ඒ බිසව රජ්ජුරුවන්ට ඉතා ප්‍රිය වූවාය; මන වඩන්නීය; සිත් සතුටු කරමින් වාසය කරන්නීය. එකල ඔවුන් දෙදෙනාගේ එක්වීමෙන් ඒ බිසව එක් පුතෙකු වැදූය. ඒ උපන් කුමාරයාට ‘සූර්ය කුමාරයෝ’ යයි නම් තැබූහ.</p>

<p>රජ්ජුරුවෝ පුතණුවන් දැක සතුටු වූ සිත් ඇතිව, “සොඳුර, තොපගේ පුතණුවන්ට කැමති වරයක් ඉල්ලා ගන්න” යි කිවූය. බිසව, “ඒ වරය මා කැමති විටෙක ලබාගනිමි” යි පසුව ගතයුතු කොට තබා ගත්තාය.</p>

<p>ඒ බිසවගේ පුතණුවන් වැඩිවිය පැමිණි කල්හි ඇය රජ්ජුරුවන්ට කියන්නී, “ස්වාමීනි, නුඹ වහන්සේ විසින් මාගේ පුතණුවන් උපන් දවස් වරයක් දෙන ලදී. එසේ හෙයින් මාගේ පුතණුවන්ට රාජ්‍යය ලබා දුන මැනවැ” යි කිවූය.</p>

<p>රජ්ජුරුවෝ ඒ අසා කියන්නෝ, “මාගේ දරුවෝ දෙදෙන මහත් වූ ගිනිකඳන් මෙන් බබළමින් සිටිති. තොපගේ පුතණුවන්ට රාජ්‍යය දෙන්නට නොහැකිය” යි ප්‍රතික්ෂේප කළහ. එහෙත් නැවත නැවතත් ඒ බිසව තමාගේ පුතණුවන්ට රාජ්‍යය ඉල්ලා සිටින්නා දැක, “මෝ තොමෝ මාගේ දරුවන්ට අනර්ථයක්, අවැඩක් හෝ උපායක් කොට විනාශ කර දමාවි දෝ” යි සිතා පුතුන් දෙදෙනා සමීපයට කැඳවා මෙසේ කිවූය.</p>

<p>“එම්බා දරුවෙනි, මම සූර්ය කුමාරයන් උපන් අවස්ථාවේ ඔහුට වරයක් දුනිමි. දැන් උන්ගේ මෑණියෝ රාජ්‍යය ඉල්ලති. මම උන්ට රාජ්‍යය නොදෙනු කැමැත්තෙමි. ස්ත්‍රීහු නම් පාපී සිත් ඇත්තෝය. එසේ හෙයින් තොපට නපුරක් සිතුවහොත් එය නපුරක්ම වන්නේය. තොපි දැන් වනයට වැදී මා මියගිය පසුව අවුත් තොප සන්තක මේ නුවර රාජ්‍යය කරව” යි කියා අඬා වැළපී හිස සිඹ සනසා යැවූය.</p>

<p>ඔවුන් දෙදෙන පිය රජ්ජුරුවන් වැඳ මාලිගාවෙන් බසින විට, රාජාංගනයේ සෙල්ලම් කරමින් සිටි සූර්ය කුමාරයෝ ඔවුන් දැක, ඒ කාරණය දැන, “මමත් දෙබෑයන් වහන්සේ හා සමග යෙමි” යි කියා ඔවුන් සමඟම පිටත් වූහ.</p>

<p>මෙසේ නික්ම ගොස් කුමාරවරු තිදෙනම හිමාලය වනයට ගියෝය. බෝධිසත්ත්වයෝ මාර්ගයෙන් යන අතරතුර පාරෙන් ඉවත්ව රුකක් මුල ඉඳ සූර්ය කුමාරයන්ට මෙසේ කීහ. “මලණුවනි සූර්ය කුමාරයෙනි, අර පෙනෙන විලට ගොස් නා පිරිසිදු වී පැන් බී, නෙළුම් කොළයකින් අපටත් පැන් ගෙනෙව” යි කිවූය.</p>

<p>ඒ විල වනාහි වෙසමුණි රජ්ජුරුවන්ගෙන් එක් දිය රකුසෙකු විසින් ලබන ලද්දේය. වෙසමුණි රජ්ජුරුවෝ ඔහුට කියන්නෝ, “දේව ධර්මය දන්නා කෙනෙකුන් හැර යම් අන් කෙනෙක් මේ විලට බැස්සේ නම් ඔවුන් කන්නට තා ලබන්නෙහිය. විලට නොබැස සිටින කෙනෙකු කන්නට නොලබන්නෙහිය” යි කිවූය. එතැන් පටන් දිය රකුසා යම් කෙනෙක් ඒ විලට බැස්සේ නම් ඔවුන්ගෙන් ‘දේව ධර්මය’ කුමක්දැයි විචාරා, යම් කෙනෙක් එය නොදනිත් නම් ඔවුන්ව කන්නේය.</p>

<p>ඉක්බිත්තෙන් සූර්ය කුමාරයෝ ඒ විලට ගොස් පරීක්ෂා නොකොටම දියට බැස්සාහුය. එකල්හි උදක රාක්ෂසයා ඒ කුමාරයන් අල්වා, “දේව ධර්මය දන්නෙහිද?” යි විචාළේය.</p>

<p>එකල්හි සූර්ය කුමාරයෝ කියන්නෝ, “දේව ධර්මය නම් චන්ද්‍ර සූර්ය දෙදෙනා වේදැ” යි කිවූය. ඉක්බිත්තෙන් දිය රකුසා ඔහුට, “තොපි දේව ධර්මය නොදන්නෙහිය” යි කියා දිය යට ගිල්වා තමා වසන්නා වූ ස්ථානයෙහි සිරකර තැබුවේය.</p>

<p>බෝධිසත්ත්වයෝ සූර්ය කුමාරයන් ප්‍රමාද වන බව දැක චන්ද්‍ර කුමාරයන් යැවූය. දිය රකුසා චන්ද්‍ර කුමාරයන් ද අල්වාගෙන, “දේව ධර්මය දන්නෙහිද?” යි විචාළේය.</p>

<p>“දනිමි, දේව ධර්මය නම් සතර දිග වේදැ” යි චන්ද්‍ර කුමාරයෝ කිවූය.</p>

<p>දිය රකුසා, “තොපිත් දේව ධර්මය නොදන්නෙහිය” යි කියා ඔහුත් අල්වාගෙන එසේම දිය යට සඟවා තැබුවේය.</p>

<div class="subhead">බෝධිසත්ත්වයන් සහ දිය රකුසා</div>

<p>බෝධිසත්ත්වයෝ ඒ චන්ද්‍ර කුමාරයාත් ප්‍රමාද වී නොඑන හෙයින්, “එක්තරා අන්තරායක් විය යුතුය” යි සිතා ස්වයංවම එතැනට ගොස්, දෙදෙනාම විලට බැස ඇති නමුත් ගොඩට ආ පියවර සටහන් නොදැක, “මේ විල රාක්ෂසයකු විසින් අරක් ගත් විලක් විය යුතුය” යි සිතා, කඩුව උරයේ එල්ලාගෙන, දුන්න අතට ගෙන ඊතල සූදානම් කරගෙන සිටියාහුය.</p>

<p>දිය රකුසා බෝධිසත්ත්වයන් දියට නොබසිනා බව දැක, දර කපමින් ඇවිදින පුරුෂයෙකු මෙන් තමාගේ ස්වරූපය වෙනස් කර පෙන්වා බෝධිසත්ත්වයන්ට මෙසේ කීවේය. “පින්වත් වූ පුරුෂය, තොපි මග ගමන් යාමෙන් වෙහෙසට පත්ව ඇත. කුමක් හෙයින් මේ විලට බැස නා පිරිසිදු වී පැන් බී, නෙළුම් අල හා නෙළුම් දඬු කා, මල් පැළඳ සැපසේ නොයන්නෙහිද?” යි කිවූය.</p>

<p>බෝධිසත්ත්වයෝ ඔහු දැක සිතන්නාහු, “මොහු යක්ෂයා විය යුතුය, මොහු විසින් මාගේ මලණුවන් දෙදෙනා අල්ලා ගන්නා ලද්දෝ ය” යි සිතා, “තෝ මාගේ මලණුවන් අල්වා ගත්තෙහිද?” යි ඇසූය.</p>

<p>“එසේය, මම ඇල්ලුවෙමි” යි කී කල්හි, “කවර කාරණයකින්ද?” යි විචාරා, “මම මේ විලට බැසගත් කෙනෙකුන් කන්නට අවසර ලද්දෙමි” යි කී කල්හි, “කිමෙක්ද? තෝ සියල්ලවුන්ම කන්නට ලබන්නෙහිද?” යි විචාළෝය.</p>

<p>“යමෙක් දේව ධර්මය දනී නම් ඔහු හැර සෙස්සවුන් කන්නට ලබමි” යි කී කල්හි, “තට දේව ධර්මයෙන් ප්‍රයෝජන ඇද්ද?” යි විචාළෝය.</p>

<p>“එසේය, දේව ධර්මයෙන් ප්‍රයෝජන ඇත” යි දිය රකුසා කීය.</p>

<p>“එසේ වී නම් මම තට දේව ධර්මය කියමි” යි කිවූය.</p>

<p>එබස් අසා දිය රකුසා, “එසේ වී නම් කිව මැනව, මම දේව ධර්මය අසමි” යි කීය.</p>

<p>බෝධිසත්ත්වයෝ, “මම තට දේව ධර්මය කියමි. නමුත් මම කිලිටුව සිටි හෙයින් මඳක් මැළියෙමි” යි කිවූය. උදක රාක්ෂසයා බෝධිසත්ත්වයන් නහවා, පැන් පොවා, මල් පලඳවා, සුවඳ විලවුන් ගල්වා, සරසන ලද මණ්ඩපයෙහි උතුම් වූ පර්යංකයක් (ආසනයක්) අතුරා දුන්නේය.</p>

<p>මහ බෝසතාණෝ ඒ පණවන ලද ආසන මස්තකයෙහි හිඳ, යක්ෂයා පාමුල වාඩි කරවාගෙන, “එසේ වී නම් තෝ කන් යොමා සකස් කොට අසව” යි කියා දේව ධර්මය දේශනා කරමින් මෙසේ කීවුය.</p>

<div class="image-placeholder" data-prompt="Masterpiece, Ancient South Asian painting style, No Frame, No Cracks, No Fading, high quality, sharp focus. Bodhisattva with golden skin, wearing white robes and a top knot, sitting elegantly on a jeweled seat inside a decorated forest pavilion. A Water Demon (Yaksha) with a respectful but fearsome appearance sits on the ground at the Bodhisattva's feet, listening intently to the teaching. Lush forest environment with a lotus pond in the background. Soft, divine lighting illuminating the Bodhisattva.">
<img src="../jathaka-images/15_img_1.jpeg" class="story-image" alt="Story Illustration">
    <span class="img-label">[බෝධිසත්ත්වයන් වහන්සේ අලංකාර ආසනයක හිඳ යක්ෂයාට දේව ධර්මය දේශනා කරන අයුරු]</span>
</div>

<div class="gatha">
    <p>“හිරිඔත්තප්ප සම්පන්නා - සුක්කධම්ම සමාහිතා</p>
    <p>සන්තෝ සප්පුරිසා ලෝකේ - දේවධම්මාති වුච්චරේ”</p>
</div>

<p>“මේ ලෝකයෙහි යම් කෙනෙක් පව් කිරීමට ඇති භයින් (හිරි) හා ලජ්ජාවෙන් (ඔතප්) යුක්තව වාසය කෙරෙද්ද, අකුසල ධර්මයන් නොකරමින් අවශේෂ ලෝක චාරිත්‍රයන් දැන හික්මෙද්ද, කුසල ධර්මයෙහි සැම කල්හිම බලවත් වූ ඇලුම් ඇත්තෝද, උතුම් වූ සත්පුරුෂ ගුණ ඇත්තෝද; එසේ වූ සත්ත්වයන්ගේ පැවැත්ම මේ ලෝකයෙහි ‘දේව ධර්ම’ නම් වෙයි” කියා ධර්ම දේශනා කළෝය.</p>

<p>යක්ෂයා මේ ධර්ම දේශනාව අසා ප්‍රසන්න වූ සිත් ඇතිව බෝධිසත්ත්වයන්ට කියන්නේ, “මම තොප කෙරෙහි ප්‍රසන්නයෙමි. ප්‍රසන්න වූ මම එක් මලණු කෙනෙකු තොපට දෙමි. කවුරුන් ගෙනෙම්ද?” යි කීය.</p>

<p>ඒ අසා බෝධිසත්ත්වයෝ, “බාල මලණුවන් ගෙනෙව” යි කිවූහ.</p>

<p>දිය රකුසා කියන්නේ, “පණ්ඩිතයෙනි, තොපි දේව ධර්මය දන්නා පමණක්මය. එපමණක් විනා ඒ ධර්මයෙහි තොපගේ පැවැත්මක් නැත” යි කීය.</p>

<p>“කවර කාරණයකින්ද?” යි කී කල්හි, “වැඩිමහළු තැනැත්තන් තබා බාල තැනැත්තන් ගෙන්වන හෙයින් තොප ‘ජෙට්ඨාපචායන කර්මය’ (වැඩිහිටියන්ට ගරු කිරීමේ පිළිවෙත) නොකරන හෙයිනැ” යි කීය.</p>

<p>එබස් අසා මහ බෝසතාණෝ කියන්නෝ, “එම්බල යක්ෂය, මම දේව ධර්මයත් දනිමි, දේව ධර්මයෙහිත් පවතිමි. අපි මේ වනයට පැමිණියේ මේ බාල මලණුවන් නිසා වන්නෙමු. මොහු පිණිස අපගේ පියාණන් වහන්සේගේ අතින් මොහුගේ මෑණියෝ රාජ්‍යය ඉල්ලූහ. අපගේ පියාණන් වහන්සේ ඒ වරය නොදී අප රැකගනු පිණිස වනයෙහි වසන්නට කී සේක. ඒ බස් ඇසූ බාල මලණුවෝ එහි නොරඳා අප හා සමග මේ වනයට ආවේය.</p>

<p>ඉදින් අපි ‘ඒ කුමාරයන් වනයෙහි එක් යක්ෂයෙක් අනුභව කොට පී ය’ යි කීමෝ නම් අප කී බස් අදහා ගන්නා කෙනෙකු නැත. එසේ හෙයින් මම නින්දාවට භයින් බාල මලණුවන් ගෙන්වමි” යි කිවූය.</p>

<p>එබස් අසා දිය රකුසා සතුටු වී, “සාධු! සාධු!! පණ්ඩිතයෙනි, තොපි දේව ධර්මයත් දන්නෙහිය, දේව ධර්මයෙහිත් පවතින්නෙහිය” යි ප්‍රසන්න වූ සිත් ඇතිව බෝධිසත්ත්වයන්ට සාධුකාර දී දෙබෑයන්වම ගෙනැවිත් භාර දුන්නේය.</p>

<div class="subhead">කථාවේ අවසානය සහ පූර්වාපර සන්ධිය</div>

<p>එකල්හි බෝධිසත්ත්වයෝ ඔහුට අවවාද කරන්නෝ, “යක්ෂය, තෝ පෙර කළ අකුසල කර්මයෙන් අනුන්ගේ මස් ලේ කන්නා වූ යක්ෂව උපන්නෙහිය; දැන් නැවතත් අකුසල්ම කෙරෙහි නම් තා විසින් කරන ලද අකුසල කර්මය නරකාදී සතර අපායෙන් තා මුදාලිය නොහැක්කේය. එසේ හෙයින් මෙතැන් පටන් අකුසල් හැර කුසල් කරව” යි අවවාද කොට යක්ෂයා දමනය කිරීමට (හික්මවීමට) සමත් වූහ.</p>

<p>මහ බෝසතාණෝ යක්ෂයා දමනය කොට ඔහු විසින් කරන ලද ආරක්ෂා ඇතිව එතැනම වාසය කරන්නාහු, එක් දවසක් නැකැත් තරු බලා පිය රජ්ජුරුවන් කාලක්‍රියා කළ බව දැන, යක්ෂයා ද කැඳවාගෙන බරණැස් නුවරට ගොස් රාජ්‍යය ගෙන, චන්ද්‍ර කුමාරයන්ට යුව රජ තනතුර හා සූර්ය කුමාරයන්ට සෙනවිරත් තනතුර දී, යක්ෂයාට සිත්කළු තැනක දේවාලයක් කරවා එතැන්හි ඔහු වස්වා, නිරන්තරයෙන් බත් හා මල් පහන් සුවඳ විලවුන් ඔහුට පළමු කොට පුදන පරිද්දෙන් සැලැස්වූහ. ඒ මහ බෝසතාණෝ දැහැමෙන් රාජ්‍යය කොට කම් වූ පරිද්දෙන් මිය පරලොව ගියෝය.</p>

<p>ශාස්තෘ වූ තිලෝගුරු බුදුරජාණන් වහන්සේ මේ ධර්ම දේශනාව ගෙන හැර දක්වා වදාරා චතුරාර්ය සත්‍යය ප්‍රකාශ කොට වදාළ සේක. මේ චතුරාර්ය සත්‍ය ධර්ම දේශනාවගේ කෙළවර ඒ බහු භාණ්ඩික භික්ෂූන් වහන්සේ සෝවාන් ඵලයෙහි පිහිටි සේක.</p>

<p>බුදුරජාණන් වහන්සේ අතීත කථාවත් වර්තමාන කථාවත් දෙක එක්කොට සන්ධි ගළපා මේ ‘දේව ධර්ම ජාතකය’ වදාළ සේක. “එසමයෙහි උදක රාක්ෂසයා නම් දැන් මේ බහුභාණ්ඩික මහණය, සූර්ය කුමාරයෝ නම් ආනන්ද ස්ථවිරයෝය, චන්ද්‍ර කුමාරයෝ නම් ශාරීපුත්‍ර ස්ථවිරයෝය, මහිංසාස කුමාරයෝ නම් තිලෝගුරු සම්‍යක් සම්බුදුරජ වූ මම්ම වේදැ” යි තමන් වහන්සේ දක්වා වදාළ සේක.</p>

        

        <!-- Story 16 -->
        <h2>7. කට්ඨහාරි ජාතකය</h2>
<div class="subhead">වාසභක්ෂත්‍රියාවගේ කතාව</div>

<p>තවද එක් සමයෙක්හි සකල ලෝකයාටම ආනන්දය ගෙන දෙන්නා වූ බුදුරජාණන් වහන්සේ ජේතවනාරාමයෙහි වැඩවසන සේක්, වාසභක්ෂත්‍රියාවගේ කතාව අරමුණු කරගෙන මෙම ජාතක කතාව වදාළ සේක. මෙහි වර්තමාන කතාව දොළොස්වැනි නිපාතයෙහි වූ භද්‍ර සාල ජාතකයෙහි මතු පහළ වන්නේය. ඒ වාසභක්ෂත්‍රියාව වනාහී මහානාම නම් ශාක්‍ය රජතුමාගේ දියණියෝය; නාග මුණ්ඩා නම් දාසියගේ කුස පිළිසිඳ ගත්තාය. පසුව කොසොල් රජතුමාට අගමෙහෙසුන් වූවාය. ඈ රජතුමාට ප්‍රිය වූ පුතෙකු බිහි කළාය.</p>

<p>කොසොල් රජතුමා පසුව වාසභක්ෂත්‍රියාව දාසියක් බව දැනගෙන ඇයව තනතුරෙන් පහත හෙළුවේය. විඩුඩභ නම් පුත්‍රයාගේ ද තනතුර පහත හෙළුවේය. ඔහු දෙදෙනාම රජගෙය ඇතුළතම වාසය කළහ.</p>

<p>බුදුරජාණන් වහන්සේ ඒ කාරණය දැන වදාරා, පෙරවරු කාලයෙහි පන්සියයක් භික්ෂූන් වහන්සේලා පිරිවරා රජගෙට වැඩම කර, පනවන ලද ආසනයෙහි වැඩහිඳ, “මහරජ, වාසභක්ෂත්‍රියාව කොයිදැ?” යි වදාළ සේක. කොසොල් රජතුමා ඒ කාරණය දැන්වූයේය.</p>

<p>“මහරජ, වාසභක්ෂත්‍රියාව කවරෙකුගේ දියණියෝ දැ?” යි විචාළ කල්හි, “ස්වාමීන් වහන්ස, මහානාම නම් රජතුමාගේය” යි කීවේය. “කවරෙකු නිසා ආයේ දැ?” යි වදාළ කල්හි, “ස්වාමීන් වහන්ස, මා නිසා ය” යි කීවේය.</p>

<p>එවිට බුදුරජාණන් වහන්සේ, “මහරජ, වාසභක්ෂත්‍රියාව රජකුගේ දියණියකි. රජකු නිසාම අභිෂේක ලැබුවාය. රජකු නිසාම පුත්‍රයකු ලැබුවාය. ඒ පුත්‍ර තෙම කවර කාරණයකින් පියාණන් සතු රාජ්‍යයට හිමි නොවන්නේද? පූර්ව කාලයෙහි රජ දරුවෝ මොහොතක් කල් එක්ව වාසය කළා වූ දර කපන්නියකගේ බඩෙහි උපන්නාවූ පුත්‍රයකු ලැබ, ඒ පුත්‍රයාට රාජ්‍යය දුන්නාහුය” යි වදාළ සේක. එවිට කොසොල් රජතෙම ඒ කාරණය පැහැදිලි කරනු පිණිස භාග්‍යවතුන් වහන්සේට ආරාධනා කළේය. භාග්‍යවතුන් වහන්සේ භවයෙන් වැසී තිබූ කාරණය ප්‍රකාශ කොට වදාළ සේක.</p>

<div class="subhead">අතීත කතාව: කට්ඨහාරි ජාතකය</div>

<p>යටගිය දවස බරණැස් නුවර රාජ්‍යය කරන්නා වූ බ්‍රහ්මදත්ත නම් රජ්ජුරු කෙනෙක් මහත් වූ පිරිවරින් උයනට ගොස්, එහි මල් සහ පලතුරු කෙරෙහි ඇති ලොබින් ඇවිදින සේක්, උයන් වන ලැහැබෙහි ගායනා කරමින් දර නෙළන්නාවූ එක් ස්ත්‍රියක් දැක, ඇය කෙරෙහි ඇලුණු සිත් ඇතිව තෘෂ්ණා සන්ථවය (කාම සේවනය) කළෝය. එකෙණෙහිම අප මහා බෝධිසත්ත්වයන් වහන්සේ ඒ ස්ත්‍රියගේ කුසෙහිම පිළිසිඳ ගත් සේක. එකෙණෙහිම ඇගේ බඩ වජ්‍රයක් පුරවන ලද්දක් මෙන් බර වූ කුසක් විය. ඒ ස්ත්‍රිය ගැබ පිහිටි බව දැන, “මහරජ, මාගේ ගර්භය පිහිටියේය” යි කීවාය.</p>

<p>එකල්හි ඒ රජතෙම අංගුෂ්ඨ මුද්‍රිකාව (ඇඟිල්ලේ පැළඳි මුදුව) දී, “ඉදින් දුවණියක වූ නම් මේ අංගුෂ්ඨ මුද්‍රිකාව විකුණා පෝෂණය කරව. ඉදින් පුත්‍රයෙක් වී නම් මුද්‍රිකාව හා සමග මාගේ සමීපයට රැගෙන එව” යි කියා රජමාලිගයට ගිය සේක. ඒ ස්ත්‍රියද ගර්භය මුහුකුරා ගිය කල්හි බෝධිසත්ත්වයන් වහන්සේ වැදුවාය. ඒ අප මහා බෝධිසත්ත්වයන් වහන්සේ ඔබ මොබ ඇවිදින කල්හි, කෙළි මඬුල්ලෙහි ලදරුවෝ උන් වහන්සේට මෙසේ කියන්නාහු, “පියාණන් නැත්තෙකු විසින් අපට පහර දෙන ලදී” යි කියන්නාහුය.</p>

<p>ඒ අසා බෝධිසත්ත්වයන් වහන්සේ මෑණියන් සමීපයට ගොස්, “මෑණියනි මාගේ පියාණෝ කවුරු දැ?” යි විචාළ සේක. “පුත්‍රය, තෙපි බරණැස් රජතුමාගේ පුත්‍රයෙකැ” යි කීවාය. “මෑණියනි, ඊට කිසි ලකුණක් ඇත්තේදැයි?” යි විචාළ සේක. “පුත්‍රය, රජ්ජුරුවෝ මේ මුද්‍රිකාව දී, ‘ඉදින් දුවණියක වී නම් මේ මුද්‍රිකාව විකුණා පෝෂණය කරව, ඉදින් පුත්‍රයෙක් වී නම් මේ මුද්‍රිකාව හා සමග ගෙන එව’ යි කියා ගිය සේකැ” යි කීවාය.</p>

<p>“මෑණියනි එසේ නම් කවර කාරණයකින් මා පියාණන්ගේ සමීපයට කැඳවාගෙන නොයන්නෙහිදැ?” යි කී සේක. ඒ ස්ත්‍රිය අප මහ බෝසතාණන්ගේ අදහස දැන රාජවාස භවන ද්වාරයට (මාලිගාවේ දොරටුවට) ගොස් රජතුමාට දැන්වූවාය. රජු විසින් කැඳවනු ලැබූ ඇය රජ ගෙට වැද රජතුමාට වැඳ, “මහ රජ්ජුරුවන් වහන්ස, මේ දරුවා නුඹ වහන්සේගේ පුත්‍රයෙකැ” යි කීවාය. රජ්ජුරුවෝත් කාරණය දන්නා සේක්ම පිරිස මැද ලජ්ජාවෙන්, “මාගේ පුත්‍රයෙක් නොවේ” යි කී සේක. “මහ රජ්ජුරුවන් වහන්ස, නුඹ වහන්සේගේ මේ මුද්‍රිකාවය, මේ දැනගනු මැනව” යි කීවාය. “මේද මාගේ මුද්‍රිකාවක් නොවේ” යි රජු කී සේක.</p>

<p>“මහරජ්ජුරුවන් වහන්ස, දැන් සත්‍ය ක්‍රියාව හැර මට අනික් සාක්ෂියක් නැත්තේය. මේ ළදරු තෙම නුඹ වහන්සේ නිසා උපන්නේ වී නම් අහසේ සිටීවා. ඉදින් එලෙස නොවූයේ වී නම් බිම වැටී මරණයට පැමිණේවා” යි කියා බෝධිසත්ත්වයන් වහන්සේගේ පාද දෙකෙන් අල්ලාගෙන අහසට දැමුවාය.</p>

<p>අප මහා බෝධිසත්ත්වයන් වහන්සේ අහස්හි පලක් බැඳ හුන් සේක්, මිහිරි වූ කටහඬින් පිය මහරජතුමාට කතා කොට මෙසේ වදාළ සේක. “මහරජ, මම නුඹ වහන්සේගේම ලෙයින් උපන් පුත්‍රයෙක්මි. ජන ප්‍රධාන වූ මහරජ, නුඹ වහන්සේ මා රක්ෂා කොට වදාළ මැනව. මහ රජ්ජුරුවන් වහන්ස, ඇතුන් බලාගන්නා, අශ්වයන් බලාගන්නා වූ මනුෂ්‍යයන් ද, හස්තියා, අශ්වයා ආදී වූ තිරිසන් සත්ත්වයන්ද රක්‍ෂා කරන්නා වූ ඔබ, ස්වකීය පුත්‍ර වූ මා රක්ෂා නොකරන්නේ මන්දැ?” යි නින්දා කිරීමෙන් හා අනුග්‍රහ කිරීමෙන් මෙසේ වදාළ සේක.</p>

<div class="image-placeholder" data-prompt="Masterpiece, Ancient South Asian painting style, No Frame, No Cracks, No Fading, high quality, sharp focus. A miraculous scene inside an ancient royal court. A young child (the Bodhisattva), with golden skin, wearing simple clothes and a top knot, is floating cross-legged in mid-air above the palace floor. Below him, a bearded King in rich royal attire stands with outstretched arms, looking up in awe and shame. A woman in simple clothes (the mother) stands on the floor with hands clasped in prayer. Surrounding courtiers look up in amazement. Warm, golden lighting illuminates the floating child.">
<img src="../jathaka-images/16_img_1.jpeg" class="story-image" alt="Story Illustration">
    <span class="img-label">බෝධිසත්වයන් වහන්සේ අහසෙහි පලක් බැඳ සිට සත්‍ය ක්‍රියා කරන අයුරු</span>
</div>

<p>අහස්හි හිඳ මෙසේ ධර්ම දේශනා කරන්නා වූ බෝධිසත්ත්වයන් වහන්සේගේ ධර්මය අසා, “පුත්‍රය, මෙසේ එව, මම්ම පෝෂණය කරමි, මම්ම පෝෂණය කරමි” යි කියා රජතුමා අත දිගු කළ සේක. අනිකුත් සත්ත්වයෝද දහස් ගණන් අත් දිගු කළාහුය. බෝධිසත්ත්වයන් වහන්සේ අනික් කෙනෙකුන්ගේ අතට නොබැස රජතුමාගේ අතටම බැස ඇකයෙහි හුන් සේක. රජ්ජුරුවෝ අප මහ බෝධිසත්ත්වයන් වහන්සේට යුව රාජ්‍යය දුන් සේක. මෑණියන් වහන්සේ අග මෙහෙසි කළ සේක.</p>

<p>බෝධිසත්ත්වයන් වහන්සේ පියරජුගේ ඇවෑමෙන් ‘කාෂ්ඨ වාහන’ නම් රජව දැහැමෙන් සෙමෙන් රාජ්‍යය කොට කම් වූ පරිද්දෙන් මිය පරලොව ගිය සේක.</p>

<p>ශාස්තෘ වූ බුදුරජාණන් වහන්සේ කොසොල් රජතුමාට මේ ජාතක ධර්ම දේශනාව ගෙනහැර දක්වා වදාරා, අතීත කථාව හා වර්තමාන කථාව දක්වා පූර්වාපර සන්ධි ගළපා මේ කට්ඨහාරි ජාතකය නිමවා වදාළ සේක. “එසමයෙහි මෑණියෝ නම් දැන් මහාමායා දේවියයි, පියාණෝ නම් සුදොවුන් මහරජාණෝය, කාෂ්ඨ වාහන නම් රජව උපන්නෙම් තිලෝගුරු සම්‍යක් සම්බුදු රජ වූ මම්ම වේදැ” යි තමන් වහන්සේ දක්වා වදාළ සේක.</p>

        

        <!-- Story 17 -->
        <h2>8. ගාමණී ජාතකය</h2>
<div class="jataka-story">

    <div class="subhead">වර්තමාන කථාව</div>

    <p>තවද එක් සමයෙක්හි දෙව්මිනිසුන් සහිත ලෝකයාට ගුරු වූ බුදුරජාණන් වහන්සේ දෙව්රම් වෙහෙර වැඩවසන සේක්, වීර්යය අත්හළ හෙවත් පසුබට වීර්යය ඇති භික්ෂූන් වහන්සේ නමක් අරබයා මෙම ජාතකය වදාළ සේක.</p>

    <p>මෙම ජාතකයට අදාළ වර්තමාන කථාවත්, අතීත කථාවත් ඒකාදස නිපාතයෙහි (එකොළොස්වැනි නිපාතයෙහි) එන සංවර ජාතකයෙහි ඉදිරියට හමුවන්නේය. කථා වස්තුව වනාහි ඒ ජාතකයෙහිත් මෙහිත් එක සමානමය; වෙනස් වනුයේ ගාථාව පමණි.</p>

    <div class="subhead">අතීත කථාව</div>

    <p>ගාමිණි කුමාර තෙම බෝධිසත්ත්වයන් වහන්සේගේ අවවාදයෙහි පිහිටා, ජ්‍යෙෂ්ඨ සහෝදර කුමාරවරුන් සියයකටම බාල වුවද, (දැන්) එම සහෝදරයන් සියයක් පමණ පිරිවරාගෙන ධවලච්ඡත්‍රය යට උතුම් රාජාසනයෙහි හුන් සේක්, තමාගේ රාජකීය ඓශ්චර්යය සම්පත්තිය දෙස බලා මෙසේ සිතූ සේක.</p>

    <div class="image-placeholder" data-prompt="Masterpiece, Ancient South Asian painting style, No Frame, No Cracks, No Fading, high quality, sharp focus. King Gamini Kumara sitting on a golden throne under a large ceremonial white royal parasol. He is young, wearing royal jewelry and silks. He is surrounded by a large group of other princes, his brothers, who are standing respectfully around him. The scene is set in an ancient palace court with ornate pillars. Warm, golden lighting indicating prosperity.">
<img src="../jathaka-images/17_img_1.jpeg" class="story-image" alt="Story Illustration">
        <span class="img-label">ගාමිණි රජු සොහොයුරන් පිරිවරා සේසත් යට හිඳ තමාගේ රාජ සම්පත්තිය දෙස බලා සිටීම.</span>
    </div>

    <p>“මේ මා ලත් ඓශ්චර්යය සම්පත්තිය අපගේ ආචාරීන් වහන්සේට අයත් දෙයකි” යි සතුටුව ප්‍රීති වාක්‍ය පවත්වන සේක්, මෙසේ පැවසූහ:</p>

    <p>“නුවණැත්තවුන්ගේ අවවාදයෙහි පිහිටා, හදිසි නොවී, උපායශීලීව කටයුතුවල යෙදෙන්නන්ට, තමන් ප්‍රාර්ථනා කළ ඒ ඒ ප්‍රයෝජනයන්ගේ බලාපොරොත්තු ඒකාන්තයෙන්ම ඉටු වන්නේය. දානය, ප්‍රිය වචනය, සමානාත්මතාවය යැයි කියන ලද උතුම් හැසිරීම් මූලික කොටගත් ගුණධර්මයන් ද මුහුකුරා ගිය බැවින්, පරිපූර්ණ වූ උතුම් හැසිරීම් ඇති බව ගාමිණි කුමාරයාණෙනි, මෙසේ දැනගන්න.”</p>

    <p>යැයි කියා, තමන් සියලු දෙනාටම ජ්‍යෙෂ්ඨ බැවින් (රාජ්‍යයෙන් උසස් බැවින්), තමන් දෙවැන්නා කොට (තමාටම) ආමන්ත්‍රණය කරමින්, “ආචාරීන් වහන්සේ නිසා, සහෝදරයන් සිය දෙනෙකු ඉක්මවා මම මේ මහා රාජ්‍යයට පැමිණියෙමි” යි ප්‍රීති වාක්‍යය පැවැත්වූ සේක.</p>

    <p>ගාමිණි කුමාරයන් රාජ්‍යයට පත්වී දින හත අටක් ගත වූ පසු, සියලු සහෝදර කුමාරවරු තමන් විසූ ස්ථාන කරා පිටත්ව ගියාහුය.</p>

    <p>ගාමිණී මහරජතෙම දැහැමෙන් රාජ්‍යය කොට, කම් වූ පරිද්දෙන් මිය පරලොව ගියේය. බෝධිසත්ත්වයන් වහන්සේ ද දානාදී වූ පින්කම් කොට, ආයු කෙළවර මිය පරලොව ගිය සේක.</p>

    <div class="subhead">ජාතක සමාප්තිය</div>

    <p>ශාස්තෘ වූ බුදුරජාණන් වහන්සේ මේ ධර්ම දේශනාව ගෙනහැර දක්වා වදාරා, චතුරාර්ය සත්‍යය ප්‍රකාශ කොට වදාළ සේක.</p>

    <p>චතුරාර්ය සත්‍ය දේශනාව අවසානයෙහි, වීර්යය ලිහිල් කළ (පසුබට වීර්යය ඇති) භික්ෂූන් වහන්සේ අර්හත් ඵලයෙහි පිහිටි සේක.</p>

    <p>අතීත කථාව හා වර්තමාන කථාව ගෙනහැර දක්වා වදාරා, පූර්වාපර සන්ධි ගළපා මෙම ගාමිණී ජාතකය නිමවා වදාළ සේක.</p>

</div>

        

        <!-- Story 18 -->
        <h2>9. මඛාදේව ජාතකය</h2>
<div class="subhead">නිදාන කතාව</div>

<p>තවද එක් කාලයකදී මුළු ලොවට එකම පහනක් වැනි වූ තිලෝගුරු බුදුරජාණන් වහන්සේ සැවැත් නුවර නිසා ජේතවන මහා විහාරයෙහි වැඩ වාසය කරන සේක්, මහාභිනිෂ්ක්‍රමණය අරමුණු කොට මේ ජාතක කතාව වදාළ සේක.</p>

<p>එක් කලෙක භික්ෂූන් වහන්සේලා බුදුරජාණන් වහන්සේගේ මහාභිනිෂ්ක්‍රමණය ගැන වර්ණනා කරමින් වැඩ සිටි සේක. එකල්හි සර්වඥයන් වහන්සේ දම්සභා මණ්ඩපයට වැඩම කොට බුද්ධාසනයෙහි වැඩ සිටිමින් භික්ෂූන් වහන්සේලා අමතා, “මහණෙනි, දැන් කිනම් කතාවකින් යුක්තව උන්නාහුද? දැන් තොප අතර කවර කතාවක් ඇති වී දැ?” යි විමසා වදාළ සේක.</p>

<p>එවිට භික්ෂූන් වහන්සේලා, “ස්වාමීනි, අපි අන් කතාවකින් යුක්තව නොසිටියෙමු. ඔබ වහන්සේගේ මහාභිනිෂ්ක්‍රමණය වර්ණනා කරමින් උන්නෙමු” යැයි පිළිතුරු දුන් සේක.</p>

<p>එවිට බුදුරජාණන් වහන්සේ, “මහණෙනි, සර්වඥයන් වහන්සේ මහාභිනිෂ්ක්‍රමණය කළේ දැන් පමණක් නොවේ. පෙරත් අභිනිෂ්ක්‍රමණය කළේ වේ දැ” යි වදාළ සේක. භික්ෂූන් වහන්සේලා ඒ කාරණය පැහැදිලි කර දෙන ලෙස සර්වඥයන් වහන්සේට ආරාධනා කළ සේක. භාග්‍යවත් වූ බුදුරජාණන් වහන්සේ භවයෙන් වැසී තිබූ ඒ කාරණය මෙසේ ප්‍රකාශ කොට වදාළ සේක.</p>

<div class="subhead">අතීත කතාව: මඛාදේව රජතුමා</div>

<p>යටගිය දවස විදේහ රාජ්‍යයෙහි මිථිලා නුවර මඛාදේව නම් රජකෙනෙක් දසරාජ ධර්මය අකුපිත කොට ඉතා දැහැමිව රාජ්‍යය කළාහුය. ඒ රජතුමා අසූහාර දහසක් අවුරුදු කුමාර ක්‍රීඩා කොට, අසූහාර දහසක් අවුරුදු යුවරජකම් කොට, අසූහාර දහසක් අවුරුදු මහා රාජ්‍යය කරමින් බොහෝ කාලයක් ගත කොට එක් දිනක් තම කරණවෑමියාට කතා කොට මෙසේ කීහ.</p>

<p>“යහළු කරණවෑමිය, යම් දවසක මාගේ හිසෙහි පැසුණු හිස කෙස් (නර කෙසක්) දුටුවෙහි නම්, එදින මට කියව” යි කීහ.</p>

<p>කරණවෑමියාත් බොහෝ කාලයක් ගත කොට එක් දිනක් රජතුමාගේ අඳුන් පැහැති කෙස් අතර තිබූ එකම එක පැසුණු කෙසක් දැක, “දේවයන් වහන්ස, කෙස් අතර පැසුණු කෙසක් පෙනෙන්නේය” යැයි කීය.</p>

<p>“එසේ වී නම් සබඳ කරණවෑමිය, ඒ පැසුණු කෙස උදුරා මාගේ අල්ලෙහි තබව” යි රජතුමා කී කල්හි, කරණවෑමියා රන් අඬුවකින් පැසුණු කෙස උදුරා රජතුමාගේ අල්ලෙහි තැබීය.</p>

<div class="image-placeholder" data-prompt="Masterpiece, Ancient South Asian painting style, No Frame, No Cracks, No Fading, high quality, sharp focus. King Makhadeva (The Bodhisattva), depicted with golden skin, wearing royal attire and a top knot, sits on a throne looking with intense shock and realization at a single grey hair resting on his open palm. A barber stands respectfully beside him, holding a pair of golden tweezers. The setting is an ornate palace interior with ancient frescoes, bathed in warm, dramatic lighting symbolizing a moment of epiphany.">
<img src="../jathaka-images/18_img_1.jpeg" class="story-image" alt="Story Illustration">
    <span class="img-label">මඛාදේව රජතුමා සිය අතේ ඇති පැසුණු කෙස දෙස බලා සංවේගයට පත් වූ අයුරු.</span>
</div>

<p>ඒ කාලය වන විට රජතුමාට තවත් අසූහාර දහසක් අවුරුදු ආයුෂ ඉතිරිව තිබුණේය. එසේ වුවද පැසුණු කෙස දැකීමෙන් ම, මරුවා අවුත් තමා අසල සිටියාක් මෙන් ද, තමා ගිනිගත් පන්සලකට ඇතුළු වූවාක් මෙන් ද සිතමින් බලවත් සංවේගයට පැමිණ තමාටම මෙසේ අවවාද කර ගත්තේය.</p>

<p>“අඥාන වූ මඛාදේවයෙනි, හිසෙහි පැසුණු කෙස් මතුවන තුරුත් ක්ලේශයන් දුරු කරගන්නට නොහැකි වූවාහු ද? තොප වැනි වූ අඥානයෙක් තවත් නැතැ” යි තමාටම නින්දා කර ගත්තේය.</p>

<p>මෙසේ රජතුමාට පැසුණු කෙස් පහළ වූ බව කල්පනා කරද්දී කරද්දී ශරීර අභ්‍යන්තරයෙහි දැඩි දාහයක් හටගත්තේය. මුළු ශරීරයෙන් දහඩිය ගලන්නට පටන් ගත්තේය. එවෙලෙහි රජතුමා, “අදම නික්ම ගොස් මහණ දම් පුරන්නට වටින්නේය” යි සිතා, කරණවෑමියාට ලක්ෂයක් වටිනා ආදායම් උපදින ගම්වරයක් තෑගි කොට දී, ප්‍රධාන පුත්‍ර වූ රාජ කුමාරයන් කැඳවීය.</p>

<div class="subhead">රජතුමාගේ තීරණය</div>

<p>“පුත, මාගේ හිසෙහි පැසුණු කෙසක් පහළ විය. එබැවින් මම මහලු වී ගියෙමි. මා විසින් මනුෂ්‍ය ලෝකයෙහි විඳිය යුතු සම්පත් අනුභව කරන ලද්දේය. දැන් මම දිව්‍ය සම්පත් අනුභව කිරීමට කැමැත්තෙමි. එනිසා මහණ වන්නට දැන්ම මට සුදුසු කාලය වන්නේය. තොප මේ රාජ්‍යය බාර ගනු මැනව. මම පැවිදි වී මඛාදේව නම් අඹ උයනෙහි වාසය කරමින් මහණ දම් පුරන්නෙමි” යි රජතුමා කීවේය.</p>

<p>මෙසේ මහණ වීමට කැමති වූ රජතුමා වෙත පැමිණි අමාත්‍යයෝ, “ස්වාමීනි, ඔබ වහන්සේ කවර කාරණයක් නිසා මහණ වන සේක් දැ?” යි විමසූහ.</p>

<p>රජතුමා පැසුණු කෙස අතින් ගෙන අමාත්‍යයන්ට තමන් මහණ වන කාරණය කියමින්, “ප්‍රථම වයසය, මධ්‍යම වයසය, පශ්චිම වයසය යැයි කියන ලද තුන් වයසම නසන හෙයින්, වයස පැහැර ගන්නා වූ මේ පැසුණු කෙස මාගේ හිසෙහි හටගත්තේය. හිසෙහි පැසුණු කෙස් හටගත් විටම මරණය අවුත් නළල් තලෙහි සිටියාක් මෙන් වෙයි. පැසුණු කෙස් නම් යම රජු විසින් එවූ දේව දූතයන් වැනිය. එබැවින් අදම මට මහණ වන්නට කාලය වන්නේය” යි අමාත්‍යයන්ට කීවේය.</p>

<div class="subhead">තපසට යාම</div>

<p>එදිනම රාජ්‍යය අතහැර සෘෂි ප්‍රවෘජ්‍යාවෙන් පැවිදි වී මඛාදේව නම් අඹ උයනෙහි වාසය කරමින්, ඉතිරි වූ අසූහාර දහසක් අවුරුදු මුළුල්ලෙහි මෛත්‍රී, කරුණා, මුදිතා, උපේක්ෂා යැයි කියන ලද චතුර්විධ බ්‍රහ්ම විහාර භාවනා කොට, නොපිරිහුණු ධ්‍යානයෙන් යුතුව මිය ගොස් බ්‍රහ්ම ලෝකයෙහි උපන් සේක. නැවත එයින් චුතව අවුත් මිථිලා නුවර ඉපදී, පිරිහෙමින් පැවති තමන්ගේ වංශය නැවත ගළපා, එම අඹ උයනේ දීම මහණ වී බ්‍රහ්ම විහාර භාවනා කොට නැවත බ්‍රහ්ම ලෝකයෙහි උපන්නාහුය.</p>

<div class="subhead">ජාතක සමාධානය</div>

<p>ශාස්තෘ වූ බුදුරජාණන් වහන්සේ, “මහණෙනි, සර්වඥයන් වහන්සේ මහාභිනිෂ්ක්‍රමණය කළේ දැන් පමණක් නොවේ, පෙරත් නික්මුණේම වේ දැ” යි මේ ධර්ම දේශනාව ගෙනහැර දක්වා වදාරා චතුරාර්ය සත්‍යය ප්‍රකාශ කළ සේක.</p>

<p>චතුස් සත්‍ය ධර්ම දේශනාව අවසානයේදී ඒ භික්ෂූන් වහන්සේලා අතරින් සමහර කෙනෙක් සෝවාන් ඵලයෙහි පිහිටි සේක. සමහර කෙනෙක් සකෘදාගාමි ඵලයෙහි පිහිටි සේක. සමහර කෙනෙක් අනාගාමි ඵලයෙහි පිහිටි සේක. මෙසේ බුදුරජාණන් වහන්සේ අතීත කතාවත් වර්තමාන කතාවත් දෙක එක් කොට සන්ධි ගළපා මේ මඛාදේව ජාතකය නිමවා වදාළ සේක.</p>

<p>“එසමයෙහි කරණවෑමියා නම් දැන් මේ ආනන්ද ස්ථවිරයෝය. එසමයෙහි ප්‍රධාන පුත්‍රයා නම් දැන් මේ රාහුල ස්ථවිරයෝය. එසමයෙහි මඛාදේව රජතුමා නම් තිලෝගුරු සම්‍යක් සම්බුදු රජ වූ මම්ම වේ දැ” යි තමන් වහන්සේ දක්වා වදාළ සේක.</p>

        

        <!-- Story 19 -->
        <h2>10. සුඛ විහාරි ජාතකය</h2>
<div class="subhead">වර්තමාන කථාව: භද්දිය තෙරුන්ගේ උදානය</div>

<p>තවද එක් කලෙක තුන් ලොවට පහළ වූ පහනක් වැනි වූ සර්වඥයන් වහන්සේ, අනුපිය නම් නුවර ඇසුරු කොට අනුපිය නම් අඹ වනයෙහි වැඩවසන සේක්, ‘සුඛවිහාරී’ (සුවසේ වාසය කරන) වූ භද්දිය ස්ථවිරයන් වහන්සේ අරභයා මේ ජාතකය වදාළ සේක.</p>

<p>මේ සුඛවිහාරී වූ භද්දිය ස්ථවිරයන් වහන්සේ, ක්ෂත්‍රිය රාජ කුමාරවරුන් සදෙනාගේ කණ්ඩායම සමඟ උපාලි ස්ථවිරයන් වහන්සේ සත්වැනියා කොට පැවිදි වූ සේක. ඔවුන් අතරින් භද්දිය ස්ථවිරයන් වහන්සේ ද, කිම්බිල ස්ථවිරයන් වහන්සේ ද, භගු ස්ථවිරයන් වහන්සේ ද, උපාලි ස්ථවිරයන් වහන්සේ ද යන සතර දෙනා වහන්සේ ම රහත් වූ සේක. ආනන්ද ස්ථවිරයන් වහන්සේ සෝවාන් වූ සේක. අනුරුද්ධ ස්ථවිරයන් වහන්සේ දිවැස් ලත් සේක. දේවදත්ත ස්ථවිරයන් වහන්සේ ධ්‍යානලාභී වූ සේක. (ක්ෂත්‍රිය රාජ කුමාරවරුන් සදෙනාගේ කථාව අනුපිය නුවර දක්වා ඛණ්ඩහාල ජාතකයෙහි මතු ප්‍රකාශ වන්නේය).</p>

<p>ආයුෂ්මත් වූ භද්දිය ස්ථවිරයන් වහන්සේ වනාහි, පෙර රජ වී සිටි කල්හි තමන්ට ආරක්ෂාව සලසා ගන්නා විට, ආරක්ෂාවට විධිවිධාන යෙදීමට ද පළමුකොට බොහෝ ආරක්ෂකයන් විසින් රකින ලද්දාහු, මතු මහල් තලයේ මහා යහනෙහි ඔබ මොබ පෙරළෙමින් නිදන්නා වූ තමන්ට භය පැමිණීම ද, දැන් අර්හත් ඵලයට පැමිණ අරණ්‍යාදි වූ යම්කිසි තැනක හැසිරෙන විට තමන්ට ඒ භිය පහව ගොස් ඇති බව ද දැක, “ඉතා සැපය! (අහෝ සුඛං!)” යැයි කිය කියා ප්‍රීති වාක්‍ය පවත්වන සේක.</p>

<p>ඒ අසා භික්ෂූන් වහන්සේලා, “ආයුෂ්මත් වූ භද්දිය ස්ථවිරයන් වහන්සේ අර්හත්වය ප්‍රකාශ කරන සේකැ” යි සිතා සර්වඥයන් වහන්සේට ඒ බව දැන්වූවාහුය. සර්වඥයන් වහන්සේ භික්ෂූන් වහන්සේලාට වදාරණ සේක්, “මහණෙනි, භද්දිය ස්ථවිරයෝ සැප විහාරී වූවෝ දැන් මතු නොවෙති. පෙරත් සැප විහාරී වූහ,” යි වදාරා, භික්ෂූන් විසින් ඒ කාරණය ප්‍රකාශ කරනු පිණිස ආරාධනා කළ කල්හි, සර්වඥයන් වහන්සේ භවයෙන් වැසී තිබුණු කාරණය ප්‍රකාශ කොට වදාළ සේක.</p>

<div class="subhead">අතීත කථාව: තාපස ජීවිතය</div>

<p>යටගිය දවස බරණැස් නුවර බ්‍රහ්මදත්ත නම් රජකෙනෙක් රාජ්‍යය කරන කල්හි, අප මහා බෝධිසත්ත්වයන් වහන්සේ ප්‍රසිද්ධ වූ බ්‍රාහ්මණ මහාසාර කුලයෙක ඉපිද, වැඩිවියට පැමිණ වස්තු කාම ක්ලේශ කාමයෙහි ආදීනව ද, මහා අභිනිෂ්ක්‍රමණයෙහි (ගිහිගෙයින් නික්මීමේ) ආනිසංසය ද දැක, වස්තුකාම ක්ලේශකාම හැර හිමාලය වනයට වැද සෘෂි ප්‍රව්‍රජ්‍යාවෙන් පැවිදිව අෂ්ට සමාපත්ති උපදවා වාසය කරන සේක්, උන්වහන්සේට මහත් වූ පිරිවර වූයේය. පන්සියයක් පමණ තපස්වීහු පිරිවර වූහ.</p>

<p>අප මහා බෝසතාණන් වහන්සේ වර්ෂා කාලයෙහි හිමාල වනයෙන් නික්ම තපස්වී සමූහයා විසින් පිරිවරා ගන්නා ලදුව, ගම් නියම්ගම් ආදියෙහි සැරිසරා වඩින සේක් බරණැස් නුවරට පැමිණ, රජුගේ අනුග්‍රහය නිසා රාජෝද්‍යානයෙහි වාසය කළ සේක. එතැන්හි වැසි සාර මස වාසය කොට රජුට (ආපසු යන බව) දැන්වූ සේක.</p>

<p>ඉක්බිත්තෙන් රජ්ජුරුවෝ බෝධිසත්ත්වයන් වහන්සේට කියන සේක්, “ස්වාමීන් වහන්ස, නුඹ වහන්සේ වෘද්ධ සේක. හිමාලය වනයට යාමෙන් නුඹ වහන්සේට කවර ප්‍රයෝජන ද? අතවැස්සන් හිමාලය වනයට යවා නුඹ වහන්සේ මෙතැන්හි ම වාසය කරව,” යි කීවේය.</p>

<p>බෝධිසත්ත්වයන් වහන්සේ ප්‍රධාන අතවැසි තාපසයන් වහන්සේට පන්සියයක් තපස්වීවරුන් භාරකොට, “තොපි යව, මේ තපස්වීවරුන් හා සමග හිමාලය වනයෙහි එතැන්හි ම වාසය කරව,” යි වදාළ සේක.</p>

<div class="subhead">අතවැසි තාපසයාගේ පැමිණීම</div>

<p>බෝධිසත්ත්වයන් වහන්සේගේ ප්‍රධාන අතැවැසි තාපසයන් වහන්සේ පෙර රජ වී සිට පැවිදි වූ රාජ තාපසයන් වහන්සේ ය. එතුමා මහත් රාජ්‍යයක් හැරදමා පැවිදිව, කසින භාවනා වඩා අෂ්ට සමාපත්ති ලාභීව වසන සේක්, සෙසු තාපසයන් හා සමග හිමාලය වනයෙහි වසන සේක්, එක් දවසක් ආචාරීන් වහන්සේ දකිනු කැමතිව ඒ තාපසවරුන්ට ආමන්ත්‍රණය කොට, “තොපි උකටලී නොවී මෙතැන්හි ම වාසය කරව. මම ආචාරීන් වහන්සේට නමස්කාර කොට එන්නෙමි,” යි කියා ආචාරීන් වහන්සේගේ සමීපයට (බරණැස් නුවරට) ගොස් නමස්කාර කොට, පිළිසඳර කථා කොට, එක් මැඩිලි පතක් (පදුරු ආසනයක්) එලාගෙන ආචාරීන් වහන්සේගේ සමීපයෙහි ම උන් සේක.</p>

<p>එවේලෙහි බරණැස් රජ්ජුරුවෝ “තාපසයන් වහන්සේ දකිමි” යි සිතා උයනට ගොස් නමස්කාර කොට එකත්පස්ව හුන් සේක. අතැවැසි තාපසයන් වහන්සේ රජු දැකත් නො නැගී සිටි සේක් ම, හුන් සේක් ම වනාහි “ඉතා සැපය! ඉතා සැපය! (අහෝ සුඛං! අහෝ සුඛං!)” යි කියා ප්‍රීති වාක්‍ය පැවැත්වූ සේක.</p>

<div class="image-placeholder" data-prompt="Masterpiece, Ancient South Asian painting style, No Frame, No Cracks, No Fading, high quality, sharp focus. [Scene in a Royal Park/Mango Grove]. [Characters]: 1) The Bodhisattva (Teacher): An elderly sage with golden skin, white ascetic robes, and a top knot, seated calmly on a stone seat under a tree. 2) The Disciple (Former King): A younger ascetic sitting on a simple straw mat (madilipatha) near the Teacher, eyes closed in bliss, shouting joyfully, completely ignoring the King. 3) The King of Benares: Dressed in rich royal silks and heavy gold jewelry, standing or just sat down nearby, looking annoyed and confused at the disciple who did not rise. [Environment]: Lush green ancient Indian garden, soft sunlight filtering through mango leaves, peaceful atmosphere contrasting with the King's annoyance.">
<img src="../jathaka-images/19_img_1.jpeg" class="story-image" alt="Story Illustration">
    <span class="img-label">බරණැස් රජු පැමිණි විටත් නොනැගිට "ඉතා සැපය" යැයි කියමින් ප්‍රීති වන අතවැසි තාපසයන් වහන්සේ.</span>
</div>

<div class="subhead">රජුගේ අසතුට හා බෝසතුන්ගේ දහම් දෙසීම</div>

<p>රජතෙම සිතනුයේ, “මේ තාපසයන් වහන්සේ මා දැකත් නැගී නොසිටි සේකැ” යි අසන්තෝෂ වී බෝධිසත්ත්වයන් වහන්සේට කියන සේක්, “ස්වාමීන් වහන්ස, මේ තාපසයන් වහන්සේ කැමති පරිද්දෙන් ආහාරය අනුභව කළා සේක් ද? ප්‍රීති වාක්‍ය පවත්වන සේක් සැප සෙය්‍යාව ම කරන සේකැ” යි කීවේය.</p>

<p>එවිට බෝධිසත්ත්වයන් වහන්සේ, “මහරජ, මේ තාපසයන් වහන්සේ, ‘දැන් මම පෙර ගිහි කල්හි රාජ්‍ය ශ්‍රී අනුභව කරන්නෙම්, ආයුධ ගත් අත් ඇති බොහෝ සේනාව විසින් රක්ෂා කරනු ලබන්නෙම් ද මෙබඳු සැපයක් නොලද්දෙමි’ යි කියා තමාගේ ප්‍රව්‍රජ්‍යා සැපය හා ධ්‍යාන සැපය අරභයා මේ ප්‍රීති වාක්‍යය පැවැත්වූයේය,” යි වදාළ සේක.</p>

<p>මෙසේ ද කියා බෝධිසත්ත්වයන් වහන්සේ රජුට ධර්ම දේශනා කොට වදාළ සේක:</p>

<div class="gatha">
    <p>“යම් පුද්ගලයෙකු සෙසු බොහෝ පුද්ගලයෝ රක්ෂා නොකෙරෙද්ද?</p>
    <p>යමෙක් සෙසු බොහෝ සත්ත්වයන් රක්ෂා නොකෙරේද?</p>
    <p>මහරජ, ඒ පුද්ගලයා වස්තුකාම ක්ලේශ කාමයෙහි අපේක්ෂාවක් නැතිව,</p>
    <p>හුදකලාව කාය විවේක චිත්ත විවේක සැපයෙන් යුක්තව සයනය කරන්නේය.</p>
</div>

<p>“හුදෙක් සයනය කරන්නේ ම නොවෙයි. මෙබඳු පුද්ගල තෙම සැප සේ යන්නේය, සැප සේ සිටින්නේය, සැප සේ හිඳින්නේය, සැප සේ හෝන්නේය. සියලු ඉරියව්වලදී සැප සේ කල් යවන්නේය. මහරජ, තෘෂ්ණාව නැත්තා වූ පුද්ගල තෙම සැපසේ වාසය කරන්නේය,” යි වදාළ සේක.</p>

<div class="subhead">ජාතක සමාප්තිය</div>

<p>රජ්ජුරුවෝ බෝධිසත්ත්වයන් වහන්සේගේ ධර්ම දේශනාව අසා තුටු පහටු සිත් ඇතිව නමස්කාර කොට වාස භවනයට ගිය සේක. අතැවැසි තාපසයන් වහන්සේ ද ආචාරීන් වහන්සේට වැඳ හිමාලය වනයට වැඩි සේක. බෝධිසත්ත්වයන් වහන්සේ වනාහි එතැන්හි ම වාසය කරන සේක් නො පිරිහුණු ධ්‍යානයෙන් යුක්තව කාල ක්‍රියා කොට බ්‍රහ්ම ලෝකයෙහි උපන් සේක.</p>

<p>ශාස්තෘ වූ බුදුරජාණන් වහන්සේ මේ දම්දෙසුන් ගෙන හැර දක්වා අතීත කථාව හා වර්තමාන කථාව වදාරා පූර්වාපර සන්ධි ගළපා මේ සුඛවිහාරී ජාතකය නිමවා වදාළ සේක.</p>

<p>“එසමයෙහි අතැවැසි තාපසයන් වහන්සේ නම් දැන් භද්දිය ස්ථවිර වූ සේක. ශාස්තෘව උපන්නෙමි තිලෝගුරු සම්‍යක් සම්බුදුරජ වූ මම්ම වෙදැ” යි තමන් වහන්සේ දක්වා වදාළ සේක.</p>

        
</body>
</html>
