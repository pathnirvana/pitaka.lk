රතන සුත්‌තං
යානීධ භූතානි සමාගතානි භුම්‌මානි වා යානි ව අන්‌තළික්‌ඛෙ 
සබ්‌බෙව භූතා සුමනා භවන්‌තු අථො‘පි සක්‌කච්‌ච සුණන්‌තු භාසිතං.
තස්‌මා හි භූතා නිසාමෙථ සබ්‌බෙ, මෙත්‌තං කරොථ මානුසියා පජාය.
දිවා ච රත්‌තො ච හරන්‌ති යෙ බලිං තස්‌මා හි නෙ රක්‌ඛථ අප්‌පමත්‌තා.
යං කිඤ්‌චි විත්‌තං ඉධ වා හුරං වා - සග්‌ගෙසු වා යං රතනං පණීතං
න නො සමං අත්‍ථි තථාගතෙන - ඉදම්‌පි බුද්‌ධෙ රතනං පණීතං 
එතෙන සච්‌චෙන සුවත්‍ථි හොතු.
ඛයං විරාගං අමතං පණීතං - යදජ්‌ඣගා සක්‍යමුනී සමාහිතො
න තෙන ධම්‌මෙන සමත්‍ථි කිඤ්‌චි - ඉදම්‌පි ධම්‌මෙ රතනං පණීතං
එතෙන සච්‌චෙන සුවත්‍ථි හොතු.
යම්බුද්‌ධසෙට්‌ඨො පරිවණ්‌ණයී සුචිං - සමාධිමානන්‌තරිකඤ්‌ඤමාහු
සමාධිනා තෙන සමො න විජ්‌ජති - ඉදම්‌පි ධම්‌මෙ රතනං පණීතං
එතෙන සච්‌චෙන සුවත්‍ථි හොතු
යෙ පුග්‌ගලා අට්‌ඨසතම්පසත්‍ථා - චත්‌තාරි එතානි යුගානි හොන්‌ති
තෙ දක්‌ඛිණෙය්‍යා සුගතස්‌ස සාවකා - එතෙසු දින්‌නානි මහප්‌ඵලානි
ඉදම්‌පි සඞ්‌ඝෙ රතනං පණීතං - එතෙන සච්‌චෙන සුවත්‍ථි හොතු. 
යෙ සුප්‌පයුත්‌තා මනසා දළ්‌හෙන - නික්‌කාමිනො ගොතමසාසනම්‌හි
තෙ පත්‌තිපත්‌තා අමතං විගය්‌හ - ලද්‌ධා මුධා නිබ්‌බුතිං භුඤ්‌ජමානා.
ඉදම්‌පි සඞ්‌ඝෙ රතනං පණීතං - එතෙන සච්‌චෙන සුවත්‍ථි හොතු. 
යථින්‍දඛීලො පඨවිං‌සිතො සියා - චතුබ්‌භි වාතෙභි අසම්‌පකම්‌පියො
තථූපමං සප්‌පුරිසං වදාමි - යො අරියසච්‌චානි අවෙච්‌ච පස්‌සති.
ඉදම්‌පි සඞ්‌ඝෙ රතනං පණීතං - එතෙන සච්‌චෙන සුවත්‍ථි හොතු. 
යෙ අරියසච්‌චානි විභාවයන්‌ති - ගම්‌භීරපඤ්‌ඤෙන සුදෙසිතානි
කිඤ්‌චාපි තෙ හොන්‌ති භූසප්පමත්‌තා - න තෙ භවං අට්‌ඨමං ආදියන්‌ති
ඉදම්‌පි සඞ්‌ඝෙ රතනං පණීතං - එතෙන සච්‌චෙන සුවත්‍ථි හොතු. 
සහාවස්‌ස දස්‌සනසම්‌පදාය - තයස්‌සු ධම්‌මා ජහිතා භවන්‌ති
සක්‌කායදිට්‌ඨී විචිකිච්‌ඡිතඤ්‌ච - සීලබ්‌බතං වාපි යදත්‍ථි කිඤ්‌චී
චතූහපායෙහි ච විප්‌පමුත්‌තො - ඡ චාභිඨානානි අභබ්‌බො කාතුං
ඉදම්‌පි සඞ්‌ඝෙ රතනං පණීතං - එතෙන සච්‌චෙන සුවත්‍ථි හොතු. 
කිඤ්‌චාපි සො කම්‌මං කරොති පාපකං - කායෙන වාචා උද චෙතසා වා
අභබ්‌බො සො තස්‌ස පටිච්ඡාදාය - අභබ්‌බතා දිට්‌ඨපදස්‌ස වුත්‌තා.
ඉදම්‌පි සඞ්‌ඝෙ රතනං පණීතං - එතෙන සච්‌චෙන සුවත්‍ථි හොතු. 
වනප්‌පගුම්‌බෙ යථා ඵුස්‌සිතග්‌ගෙ - ගිම්‌හාණමාසෙ පඨමස්‌මිං ගිම්‌හෙ
තථූපමං ධම්‌මවරං අදෙසයී - නිබ්‌බාණගාමිං පරමං හිතාය.
ඉදම්‌පි බුද්‌ධෙ රතනං පණීතං - එතෙන සච්‌චෙන සුවත්‍ථි හොතු. 
වරො වරඤ්‌ඤූ වරදො වරාහරො - අනුත්‌තරො ධම්‌මවරං අදෙසයී.
ඉදම්‌පි බුද්‌ධෙ රතනං පණීතං - එතෙන සච්‌චෙන සුවත්‍ථි හොතු.
ඛීණං පුරාණං නවං නත්‍ථි සම්‌භවං - විරත්‌තචිත්‌තා ආයතිකෙ භවස්‌මිං.
තෙ ඛීණබීජා අවිරූළ්‌හිච්ඡන්‍දා - නිබ්‌බන්‌ති ධීරා යථායම්පදීපො.
ඉදම්‌පි සඞ්‌ඝෙ රතනං පණීතං - එතෙන සච්‌චෙන සුවත්‍ථි හොතු. 
යානීධ භූතානි සමාගතානි - භුම්‌මානි වා යානි ව අන්‌තළික්‌ඛෙ
තථාගතං දෙවමනුස්‌සපූජිතං - බුද්‌ධං නමස්‌සාම සුවත්‍ථි හොතු. 
යානීධ භූතානි සමාගතානි - භුම්‌මානි වා යානි ව අන්‌තළික්‌ඛෙ.
තථාගතං දෙවමනුස්‌සපූජිතං - ධම්‌මං නමස්‌සාම සුවත්‍ථි හොතු.
යානීධ භූතානි සමාගතානි - භුම්‌මානි වා යානි ව අන්‌තළික්‌ඛෙ
තථාගතං දෙවමනුස්‌සපූජිතං - සඞ්‌ඝං නමස්‌සාම සුවත්‍ථි හොතු.