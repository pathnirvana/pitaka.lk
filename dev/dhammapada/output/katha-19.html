<!DOCTYPE html>
<html>
<head>
    <meta charset="UTF-8">
    <title> පස්වන මහාකාශ්‍යප තෙරුන්ගේ වස්තුවයි.</title>
    <meta name="description" content="ධම්මපද කතා අට්ටකතා">
    <meta name="viewport" content="width=device-width, initial-scale=1">
    <meta name="apple-mobile-web-app-capable" content="yes">
    <meta name="mobile-web-app-capable" content="yes">
    <link rel="icon" type="image/png" sizes="32x32" href="images/favicon-32x32.png">
    <link rel="icon" type="image/png" sizes="96x96" href="images/favicon-96x96.png">
    <link rel="icon" type="image/png" sizes="16x16" href="images/favicon-16x16.png">
    <link rel="stylesheet" href="dhammapada.css"/>
</head>
<body>
    <div style="width: 100%; max-width: 800pt; margin: 0pt auto; height: 100%; display: flex; flex-flow: column; align-content: center;">
        <nav class="top">
    <a class="button" href="vagga-2.html#katha-19">2. අප්පමාද වර්ගය වෙතට</a>
    <a class="button" href="index.html#vagga-2">මුල් පිටුවට</a>
</nav>
<h1 class="katha">2-5 පස්වන මහාකාශ්‍යප තෙරුන්ගේ වස්තුවයි.</h1>
<div class="gatha" gatha-num="28" is-full="true">
    <div class="gatha-parts">
        <div class="pali">
            <p>පමාදං අප්පමාදෙන, යදා නුදති පණ්ඩිතො;</p>
            <p>පඤ්ඤාපාසාදමාරුය්හ, අසොකො සොකිනිං පජං;</p>
            <p>පබ්බතට්ඨොව භූමට්ඨෙ (භුම්මට්ඨෙ (සී. ස්‍යා.)), ධීරො බාලෙ අවෙක්ඛති.</p>
        </div>
        <div class="sinhala">
            <p>ප්‍රාඥතෙම යම් කලෙක්හි අප්‍රමාදයෙන් ප්‍රමාදය දුරු කෙරේද එකල්හි ප්‍රඥා නමැති ප්‍රාසාදයට නැඟී ශෝක රහිතවූ ප්‍රාඥවූ ඒ (ක්‍ෂීණාශ්‍රව) තෙම ශෝක සහිතවූ මෝඩවූ සත්ව සමූහයා බිම සිටියවුන් පර්වත මුදුනෙක්හි සිටි එකක්හු විසින් මෙන් දක්නේය.</p>
        </div>
    </div>
    <div class="painting" is-full="true">
        <img src="paintings/28.jpg">
        </div>
    </div>
    <div class="katha-items">
        <p>
            <strong>පමාදං අප්පමාදෙන</strong> ආදි මේ දේශනාව බුදුරදුන් දෙව්රම වැඩ වාසය කරන සමයෙහි මහාකාශ්‍යප තෙරුන් අරභයා දෙසූසේක. පිප්ඵලිගුහාවෙහි වැඩවිසූ මේ තෙරණුවෝ ආජගෘහයෙහි පිඬුසිඟා වැඩ පිණ්ඩපාතය නවතා, සවස් වේලෙහි ආලෝකයක් උපදවාගෙන ප්‍ර‍මාද වන, අප්‍ර‍මාදීව වසන දිය ගොඩ පර්වතාදියෙන් චුතවන උපදින සතුන් දිවැසින් බලමින් සිටියෝය. ශාස්තෘන්වහන්සේ දෙව්රම වැඩ සිටිමින්ම මා පුත් කාශ්‍යප අද කිනම් විහරණයකින් වසන්නේදැයි දිවැසින් සොයා බලනසේක්, තෙරණුවෝ සතුන්ගේ චුති උත්පත්ති පිළිබඳව දිවැසින් බලමින් සිටින බව දැක, සත්වයන්ගේ චුති උත්පත්ති නම් බුදුකෙනකුන්ගේ ඥානයෙනුත් පිරිසිඳ දැකීම අසීරුය. මවුකුස පිළිසිඳගෙන මවුපියන්ට නොදන්වාම චුතවී යන්නාවූ සත්වයන්ගේ පමණක් වුවද සංඛ්‍යාවක් කිරීම අපහසුය. ඔවුන් ගැන පමණක් දැන ගැනීම වුවද ඔබට අවිෂය වෙයි. ඔබගේ ඒ විෂය ගැන දැනීමද අල්පමාත්‍ර‍ය. ඉතින් සියල්ලන්ගේ එනම් චුතවන උපදින සියල්ලන්ගේ සංඛ්‍යාව දැන ගැනීම බුදුවරුන්ට පමණක් විෂය වන්නේයයි ආලෝක ධාරාවකින් තමන්වහන්සේ තෙරුන් හමුවෙහි සිටින්නාක් මෙන් වී මේ ගාථාව වදාළහ.
        </p>
        <p>	නොපමාවෙන් පමාබව දුරු කරන නුවණැත්තා</p>
        <p>	දිවැස් නම් පහට නැගි අශෝක වූ ධීර පුද්ගලයා</p>
        <p>	ශෝකී ජනයන් දෙස බලයි කදුමුදුනක සිට</p>
        <p>	බිම සිටිනවුන් බලන ලෙස </p>
        <p>	එහි නුදති යනු යම්සේ පොකුණකට පිවිසෙන අලුත් වතුර, එහි තිබුණු පැරණි වතුර කළඹා එයට නැවතීමට ඉඩක් නොදී තමන් උඩින් පලායන ජලය පිටත්කර හරීද, ඒ ලෙසින් නුවණැත්තා අප්‍ර‍මාද ලක්ෂණය වර්ධනය කරගනිමින් ප්‍ර‍මාදයට ඉඩක් නොතබා යම් කලක අප්‍ර‍මාද වේගයෙන් ඒ ප්‍ර‍මාදය හරියිද, පිටතට ඇද දමයිද, එසේ ඒ අතිශයින් දුරුකළ ප්‍ර‍මාදය ඇතිව ඉහළම තලයට දියුණු කොටගත් දිව්‍යචක්ෂු සංඛ්‍යාත ප්‍ර‍ඥාමහාප්‍රාසාදයට ඔහුටම උචිත අප්‍ර‍මාද ප්‍ර‍තිපදාව පුරමින් ඒ ප්‍ර‍තිපදාව තුළින්-හිණිමගකින් පහයකට නගින්නාක් මෙන් නැගී වනසා දැමූ ශෝක නමැති හුල් ඇතිව වාසය කරයි.</p>
        <p>
            <strong>අසොකො</strong> ප්‍ර‍හීණ ශොක සල්ලතා (හුල්) ඇති, 
            <strong>ශොකිනිං පජං</strong> ශෝකී ජනතාවයි. චුත වන්නාවූත් උපදින්නාවූත් සත්ත්ව සමූහයයි. 
            <strong>අවෙක්ඛති</strong> යනු බලයි යන අරුත්ය. කුමක් මෙන්ද? 
            <strong>පබ්බතට්ඨොව භුම්මට්ඨෙ</strong> පර්වත මුදුනකට නැගගත් පුද්ගලයා, බිම හෝ ප්‍රාසාදයක් උඩ හෝ ප්‍රාසාද මිදුලක හෝ සිටි අය දුෂ්කරත්වයකින් තොරව බලයි. එසේ ඒ ධෛර්ය සම්පන්න නැණවත් මහරහතන්වහන්සේ සසර ඉපදීමේ හෙවත් පැවැත්මේ බීජ නොනැසූ චුතවන්නාවූත්, උපදින්නාවූත්  බාලයන් දකිත් යනු අර්ථයි.
        </p>
    </div>
    <nav class="bottom">
        <a class="button" href="katha-18.html">කලින් කතාවට</a>
        <a class="button" href="katha-20.html">ඊළඟ කතාවට</a>
    </nav>
    </div>
</body>
</html>